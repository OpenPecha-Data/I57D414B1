༄༅། །སརྦཏཱཐཱགཏཱནཱཾགཏྱེཀམཧཱམརྒོཝཙནསཱུཏྲརཏྣསྱོཏྟམཔརཾཔརསྱབིམོཀྵཔུསྟཀརཱིཏཱིཡཱདྭཛྲདྷརཱནནྡབྷདྲཀབིམོཀྵསུབྷཥིཏོདཀབྲྀནྡཱབྡྷིནཱམབིཧཱརཾ།། ༄༅། །དེ་བཞིན་གཤེགས་པ་ཐམས་ཅད་ཀྱི་བགྲོད་པ་གཅིག་པའི་ལམ་ཆེན་གསུང་ངག་རིན་པོ་ཆེའི་བླ་མ་བརྒྱུད་པའི་རྣམ་ཐར་གླེགས་བམ་གཉིས་པ་ལས་རྡོ་རྗེ་འཆང་ཀུན་དགའ་བཟང་པོའི་རྣམ་པར་ཐར་པ་ལེགས་བཤད་ཆུ་བོ་འདུས་པའི་རྒྱ་མཚོ་ཞེས་བྱ་བ་བཞུགས།།

༄༅༅། །ཨོཾ་སྭ་སྟི་སིདྡྷཾ། རྒྱལ་བ་རྡོ་རྗེ་འཆང་ཀུན་དགའ་བཟང་པོའི་རྣམ་པར་ཐར་པ་ལེགས་བཤད་ཆུ་བོ་འདུས་པའི་རྒྱ་མཚོ་ཡོན་ཏན་ཡིད་བཞིན་ནོར་བུའི་འབྱུང་གནས་ཞེས་བྱ་བ། བླ་མ་དང་ལྷག་པའི་ལྷ་ལ་གུས་པས་ཕྱག་འཚལ་ཞིང་སྐྱབས་སུ་མཆིའོ།
།བརྩེ་བ་ཆེན་པོས་བྱིན་གྱིས་བརླབ་ཏུ་གསོལ། ཀུན་ཁྱབ་ཟབ་གསལ་གཉིས་མེད་ཆོས་ཀྱི་སྐུ། །དགའ་ཆེན་ཡན་ལག་བདུན་ལྡན་ལོངས་སྤྱོད་རྫོགས། །བཟང་པོའི་ཕྲིན་ལས་བསམ་ཡས་སྤྲུལ་པའི་སྐུ།
།ཁྱབ་བདག་རྡོ་རྗེ་འཆང་ལ་ཕྱག་བགྱིའོ། །གང་དེའི་རྣམ་ཐར་སོ་སྐྱེའི་ཡུལ་མིན་ཡང༌། །རང་དང་སྐལ་མཉམ་དད་པའི་ས་བོན་དུ། །སྐྱེས་ཆེན་བླ་མ་རྣམས་ཀྱི་གསུང་རབ་བཞིན། །ཅི་ནུས་དབྱེ་ལ་གེགས་མེད་གནང་བ་སྩོལ།
།ཞེས་མཆོད་པར་བརྗོད་ཅིང་བཤད་པར་དམ་བཅས་ནས། འདིར་རྒྱལ་བ་རྡོ་རྗེ་འཆང་ཀུན་དགའ་བཟང་པོ་ཞེས་སྙན་པའི་བ་དན་སྲིད་པ་གསུམ་ན་གཡོ་བའི་རྟོགས་པ་བརྗོད་པ་

ལ་དོན་གཉིས་ཏེ། དངོས་དང་འཕྲོས་སོ། །དང་པོ་ལ་རྒྱལ་བས་ལུང་བསྟན་ཚུལ། སྐུ་སྐྱེ་བ་སྔ་མ་རྣམས་སུ་བསྟན་པ་ལ་བྱ་བ་བྱས་ཚུལ། སྐུ་སྐྱེ་བ་འདིར་སངས་རྒྱས་ཀྱི་བསྟན་པ་ལ་མཛད་ཚུལ་ལོ། །དང་པོ་ནི།
དེ་ཡང་བདག་ཅག་གི་འདྲེན་པ་དམ་པ་འདི་ནི་བསྐལ་པ་དཔག་ཏུ་མེད་པའི་སྔོན་རོལ་དུ་མངོན་པར་རྫོགས་པར་སངས་རྒྱས་ཟིན་ཀྱང༌། བསྐལ་པ་བཟང་པོ་འདི་ལ་རྫོགས་པའི་སངས་རྒྱས་སྟོང་འབྱུང་བའི་སྙིགས་མ་ལྔ་བདོ་བའི་དུས་སུ་སྟོན་པ་ཐུབ་པའི་དབང་པོ་སོགས་ཀྱི་བསྟན་པ་ལ་ཕན་པ་དང༌།
སེམས་ཅན་མང་པོ་སྨིན་གྲོལ་ལ་འགོད་པའི་ལུང་བསྟན་ནི། འཕགས་པ་དགེ་བའི་རྩ་བ་ཡོངས་སུ་འཛིན་པ་བྱང་ཆུབ་སེམས་དཔའི་སྡེ་སྣོད་ཀྱི་མདོ་ལས།
དེ་ཚེ་འཇིག་རྟེན་མགོན་པོའི་སྤྲུལ་པ་སྤྲུལ། །དེ་ཚེ་དགེ་སློང་ཀུན་དགའ་བཟང་པོ་འབྱུང༌། །ཚུལ་ཁྲིམས་ཀྱིས་ཀྱང་ཁྱད་པར་འཕགས་གྱུར་ལ། །ཐོས་པ་མང་ཞིང་ཕ་རོལ་ཕྱིན་པས་འཕགས།
།ཐབས་དང་ཤེས་རབ་ལ་ནི་ཤིན་ཏུ་བསླབས། །དེ་དག་ཆོས་ཀྱི་སེམས་རྒྱུད་བརྗེད་མི་འགྱུར། །རྟག་ཏུ་འཕགས་པ་རྣམས་དང་འགྲོགས་

པར་འགྱུར། །དཔའ་བོ་དེ་ཡི་ཡོན་ཏན་གང་ཡོད་པ། །མང་དུ་ཐོས་ཀྱང་མཐར་ཐུག་འགྱུར་བ་མེད། །དཔའ་བོ་ཤིན་ཏུ་གནས་པ་དེ་ཡི་མིང༌། །དེ་ཚེ་བུད་མེད་གང་གིས་ཐོས་གྱུར་པ། །དེ་ནི་ཕྱིན་ཆད་བུད་མེད་དངོས་མི་འགྱུར།
།དེ་ལྟར་རྩི་སྨན་འདྲ་བའི་མི་དེས་ནི། །མིང་གིའང་སངས་རྒྱས་མཛད་པ་བྱེད་པར་འགྱུར། །དེ་ཚེ་ཕྱོགས་བཅུ་དག་ཏུ་བསྒྲགས་པ་ན། །དཔའ་བོ་དེ་ཡི་མིང་ནི་སུས་ཐོས་པ། །དེ་ཡི་མིང་གིས་ལས་ནི་དེ་བྱེད་དེ།
།བུད་མེད་གང་ཟག་ལ་ནི་རེག་མི་འགྱུར། །གང་གིས་མཐོང་དང་བསྟི་སྟང་བྱེད་ཅི་སྨོས། །དེས་ན་རྒྱལ་བས་དགེ་སློང་གང་སྤྲུལ་པ། །ཀུན་དགའ་བཟང་པོ་ཞེས་ནི་བྱ་བ་དེས། །རྒྱལ་བས་དེ་སྐད་བསྒྲགས་པ་དེ་འདྲ་བ།
།བྱང་ཆུབ་བཞུགས་པ་ཅི་མཆིས་དེ་ལ་ཞུས། །ཀུན་དགའ་བཟང་པོ་གོ་ཆ་དཔའ་བོའི་མིང༌། །འཇིག་རྟེན་ཁམས་འདིར་ཡོངས་སུ་བསྒྲགས་པ་ན། །གང་དག་ཕྱི་དུས་དགེ་སློང་རྣམས་འབྱུང་བ།
།རྩུབ་དང་གཏུམ་དང་ཤིན་ཏུ་རྩུབ་པ་ཡི། །དགེ་སློང་གཞན་གྱིས་འདི་ལ་རྩོད་པར་འགྱུར། །ཆོས་འདི་རྒྱལ་བས་གསུངས་པ་མ་ཡིན་ཞེས། །འཇིག་རྟེན་ཕྱིན་ཅི་ལོག་ལ་ཀུན་དགར་ལྟོས། །དེ་ཕྱིར་སྙིགས་མའི་དུས་ན་དེ་དག་ནི།
།ང་དང་ལྷན་ཅིག་སངས་རྒྱས་ཞིང་དུ་ལྷགས། །ང་ཡི་བྱང་ཆུབ་མཆོག་འདི་ཐོབ་གྱུར་ཀྱང༌། །དེ་ཚེ་སེམས་ཅན་ལྟ་ཅན་སྤྲོ་བ་མེད། །ཕྱི་དུས་འཇིགས་པ་ཆེན་པོ་དེ་ཡི་ཚེ། །སྲོག་ཀྱང་བཏང་ནས་དེ་བཞིན་བྱ་སྙམ་སྟེ།
།ང་ཡི་ཆོས་མཆོག་སྤེལ་ཞིང་འཛིན་པར་བྱེད། །ཀུན་དགའ་བཟང་སྐྱོང་རིན་ཆེན་འབྱུང་གནས་དང༌། །དཀོན་མཆོག་འབྱུང་གནས་དང་ནི་དེད་དཔོན་བཟང༌། །ཡོན་ཏན་སྦས་པ་མཁས་དང་དེ་བཞིན་དུ།
།དཔའ་བོ་བཟང་སྟོབས་གང་ཡིན་དེ་ལ་ལྟོས། །ཀུན་དགའ་གང་སུ་དག་གིས་དེ་དག་མཐོང༌། །གང་དག་སུ་ཡིས་མིང་ཡང་ཐོས་གྱུར་པ། །དེ་དག་ནམ་ཡང་བྱང་ཆུབ་དོགས་པ་མེད། །དེ་དག་ནམ་དུའང་ལོག་པར་ལྟུང་མི་འགྱུར།
།དེ་དག་ཐམས་ཅད་བརྩོན་པས་ཚོགས་པ་ཡིན། །དེ་དག་ཐམས་ཅད་

ཚོགས་པར་ཤེས་པར་འགྱུར། །ཞེས་གསུངས། ཡང་དམ་ཆོས་པདྨ་དཀར་པོ་ལས། ངས་ནི་དགེ་སློང་དགེ་འདུན་མོས་པར་བྱས། །ཀུན་དགའ་བཟང་པོ་ང་ཡི་ཆོས་འཛིན་པ། །བདེ་གཤེགས་བྱེ་བ་དྲུག་ཅུ་མཆོད་བྱས་ནས། །མ་འོངས་དུས་ཀྱི་ཚེ་ན་རྒྱལ་བར་འགྱུར།
།དེ་ཡི་མིང་ནི་རྒྱ་མཚོ་བློ་འཛིན་ཏེ། །མངོན་པར་ཤེས་ཐོབ་ཅེས་ཀྱང་དེ་ན་གྲགས། །ལྟ་ན་སྡུག་པ་ཡོངས་སུ་དག་པའི་ཞིང༌། །མ་བསྙལ་རྒྱལ་མཚན་རྒྱལ་བའི་བ་དན་ནོ།
།བྱང་ཆུབ་སེམས་དཔའ་གངྒཱའི་ཇི་སྙེད་དེར། །དེ་བས་ལྷག་པ་ཡོངས་སུ་སྨིན་པར་བྱེད། །རྒྱལ་བ་དེ་ནི་རྫུ་འཕྲུལ་ཆེ་བར་འགྱུར། །ཕྱོགས་བཅུའི་འཇིག་རྟེན་དུ་ནི་སྒྲ་ཡང་བསྒྲགས། །དེ་ཡི་ཚེ་ཡང་དཔག་ཏུ་མེད་པར་འགྱུར།
།འཇིག་རྟེན་རྣམས་ན་ཕན་ཞིང་བརྩེ་ཕྱིར་གནས། །སྐྱོབ་པ་དེ་ནི་མྱ་ངན་འདས་འོག་ཏུ། །ཉིས་འགྱུར་དེ་ཡི་དམ་ཆོས་གནས་པར་འགྱུར། །དེ་ནས་གཟུགས་བརྙན་དེ་ཡི་ཉིས་འགྱུར་དུ། །གནས་ཏེ་རྒྱལ་བ་དེ་ཡི་བསྟན་པ་ལ།
།དེ་ན་སེམས་ཅན་གངྒཱའི་བྱེ་མ་སྙེད། །སངས་རྒྱས་འབྱུང་བ་དེ་ལ་རྒྱུ་ཡང་བསྐྱེད། །ཅེས་གསུངས་སོ། །དེ་ལྟར་མདོ་གཉིས་ནས་ལུང་བསྟན་པའི་གཞུང་གི་སྐབས་དོན་ལ་དཔྱད་ན།
སྔ་མ་ནི་འཇིག་རྟེན་མགོན་པོ་སྟེ་འཕགས་པ་སྤྱན་རས་གཟིགས་ཀྱི་སྤྲུལ་པར་བསྟན་ཅིང་བཟང་སྐྱོང་སོགས་སེམས་དཔའ་ཆེན་པོ་རྣམས་དང་ཆོས་མཚུངས་སུ་བསྟན། །མདོ་ཕྱི་མ་ནི་ཉན་ཐོས་ཆེན་པོ་རྣམས་ལུང་བསྟན་པ་ལས་ཚིག་འདི་དག་འཕགས་པ་ཀུན་དགའ་བོ་ལུང་བསྟན་པའི་སྐབས་ན་སྣང་བས་འདི་དང་ཡང་ཐུགས་རྒྱུད་གཅིག་པར་སྣང་ངོ༌།།
༈ གཉིས་པ་སྐུ་སྐྱེ་བ་སྔ་མ་རྣམས་སུ་བསྟན་པ་ལ་བྱ་བ་བྱས་ཚུལ་ནི། བྱང་ཆུབ་སེམས་དཔའ་གཞོན་ནུ་རྒྱལ་མཆོག་གི་ཞལ་སྔ་ནས།
རྒྱལ་བའི་མདུན་ན་དྲི་མ་མེད་པའི་དཔལ། །དགའ་ལྡན་གནས་ན་དུལ་བའི་དབང་པོ་སྟེ། །འཕགས་པའི་ཡུལ་ན་གསང་བའི་རྒྱ་མཚོ་ཉིད། །ཁ་བ་ཅན་ན་ཀུན་དགའ་བཟང་པོར་གྲགས།
།ཞེས་གསུངས། གྱོང་པོར་

གྲགས་པ་མདོ་ཁམས་སྟོད་པ་ཀུན་མཁྱེན་སངས་རྒྱས་རྒྱལ་མཚན་གྱིས། སྐྱེ་བ་བཅུ་གསུམ་བར་མ་ཆད་པ་རུ། །མཁས་པ་པཎྜི་ཏ་རུ་འཁྲུངས་གྱུར་ཏེ། །འགྲོ་མང་ཐར་པའི་ལམ་ལ་རབ་བཀོད་ནས། །འཕགས་ཡུལ་བསྟན་པ་གསལ་མཛད་དེ་ལ་འདུད།
།ཅེས་རྒྱ་གར་ཤར་ནུབ་ཏུ་བསྟན་འགྲོའི་དོན་རྒྱ་ཆེན་པོ་མཛད་པར་བཤད། མཁན་ཆེན་ལེགས་འབྱུང་གི་གསུང་ལས་ཀྱང༌། རྒྱ་གར་གྱི་པཎ་གྲུབ་བཅུ་བཞི་ཙམ་གྱི་སྐྱེ་བ་ཐུགས་ལ་དྲན་པ་ཡིན་པར་བཤད།
གསུང་སྒྲོས་དག་ལས་ཀྱང༌། རྗེ་འདི་དང་གུ་གེ་པཎྜི་ཏ་རྒྱ་གར་དུ་སྐུ་སྐྱེ་བ་མཉམ་དུ་བྱུང་བའི་ལོ་རྒྱུས་གསུངས་སོ། །དེ་ལྟར་པཎ་གྲུབ་དེ་རྣམས་ཀྱི་རྣམ་ཐར་རེ་རེ་ནས་བྲིས་པ་ནི་མ་མཐོང་ངོ༌།
།བོད་དུ་ཡང་རྗེ་བཙུན་གྲགས་པའི་སློབ་མ་དཔྱིལ་སྒོམ་ཚུལ་ཁྲིམས་རྒྱལ་པོར་འཁྲུངས་ནས་གསུང་ངག་སོགས་ཐུགས་ཉམས་སུ་བཞེས་ཤིང༌། ལམ་འབྲས་ཀྱི་བཀའ་རྒྱ་ཐིམ་པའི་གཟིགས་སྣང་དུ། རྗེ་བཙུན་གྱི་ཕྱག་ནས་འོད་ཀྱི་དྲུ་བུ་བྱུང་ནས་རྗེའི་ཕྱག་ཏུ་བབས་པའི་མཚོན་བྱེད་ཀྱང་འདི་ཡིན་པར་བཤད།
འདིའི་རྒྱུ་མཚན་རྒྱས་པར་མཁས་གྲུབ་དཔལ་ལྡན་དོན་གྲུབ་ཀྱིས་མཛད་པའི་ལམ་འབྲས་ཀྱི་བཀའ་རྒྱ་ཐིམ་པའི་གཟིགས་སྣང་གསལ་བྱེད་ཀྱི་ཡིག་ཆར་བལྟའོ།
།དེ་ལ་སོགས་པ་དཔལ་ལྡན་ས་སྐྱ་པ་ཡབ་སྲས་གསུམ་གྱི་གསུང་གི་གསང་མཛོད་ཟབ་མོ་འཛིན་པའི་ཐུགས་སྲས་དུ་མར་འཁྲུངས་ཏེ། གུ་གེ་པཎ་ཆེན་གྱིས། དཔལ་ལྡན་ཐུགས་རྗེའི་བདག་ཉིད་ས་སྐྱ་པ།
།ཤེས་བྱ་མཐའ་དག་ལེགས་གཟིགས་བསོད་ནམས་རྩེ། །རྡོ་རྗེ་ཐེག་པའི་མངའ་བདག་གྲགས་པ་འཛིན། །ཁྱོད་ཀྱི་མཁྱེན་བརྩེ་ལས་འཁྲུངས་སྲས་ཀྱི་གཙོ། །ཞེས་གསུངས་སོ། ༈
།གསུམ་པ་སྐུ་ཚེ་འདིར་ཡང་སངས་རྒྱས་ཀྱི་བསྟན་པ་ལ་བྱ་བ་མཛད་ཚུལ་ལ། རྗེ་ཉིད་ཀྱི་སློབ་མ་རྣམས་ཀྱིས་མཛད་པའི་རྣམ་ཐར་གྱི་ཡི་གེ་མང་དུ་སྣང་བ་ལས། འདིར་ཐུགས་སྲས་སེམས་དཔའ་ཆེན་པོ་མུས་ཆེན་དཀོན་མཆོག་རྒྱལ་མཚན་གྱིས་མཛད་པའི་རྣམ་ཐར་གཞིར་བཞག་དེར་མི་གསལ་བ་རང་གིས་ཇི་ལྟར་

མཐོང་བའི་ཡི་གེ་གཞན་གྱིས་ཁ་བསྐང་ནས་བཀོད་པ་ལ། རྒྱལ་ཚབ་མུས་པས་མཛད་པ་འདི་ལྟ་སྟེ། ༅། །རྗེ་བཙུན་ཀུན་དགའ་བཟང་པོའི་རྣམ་ཐར་བཞུགས་སོ།།༄༅། །རྗེ་བཙུན་བླ་མ་ཐུགས་རྗེ་ཆེན་པོ་དང་ལྡན་པའི་ཞབས་ལ་གུས་པས་ཕྱག་འཚལ་ལོ།
།དགེ་ལེགས་ཀུན་འབྱུང་ཚུལ་ཁྲིམས་ས་གཞིར་བྱང་ཆུབ་སེམས་ཀྱི་མྱུ་གུ་འཁྲུངས། །གསུང་རབ་མཁའ་ལ་ཐོས་བསམ་སྤྲིན་ཚོགས་ལུང་རིགས་སྙན་པའི་འབྲུག་སྒྲ་ཅན། །བསླབ་གསུམ་རིམ་གསུམ་ཟིམ་བུའི་ཆར་བབས་སྐལ་ལྡན་རྨ་བྱའི་ཚོགས་རབ་དགའ།
།དོན་གཉིས་ལོ་ ཐོག་ཏོག་?བཟང་པོ་མཐར་ཕྱིན་བླ་མའི་ཞབས་ཀྱི་པདྨོར་འདུད། །རྒྱལ་བ་ཀུན་གྱི་མཁྱེན་བརྩེ་གཅིག་བསྡུས་འཐའ་ཡས་འགྲོ་བའི་གཉེན་གཅིག་པོ།
།རྨོངས་པའི་མུན་པ་དྲུང་ནས་རབ་འབྱིན་བདེར་གཤེགས་བསྟན་པའི་སྒྲོན་མེ་འཛིན། །དམིགས་མེད་ཐུགས་རྗེས་གཞན་དོན་ལ་དགའ་རྒྱ་ཆེན་ལྷུན་གྱིས་གྲུབ་པ་ཡིས། །ཕྲིན་ལས་བཟང་པོའི་ནོར་བུ་རིན་ཆེན་སྐྱེ་དགུའི་གཙུག་ན་མཛེས་ལ་འདུད།
ཤེས་བྱ་ཀུན་ལ་ལེགས་སྦྱངས་མཐར་ཕྱིན་ནས། །མཁས་རྣམས་དགའ་བའི་འཆད་རྩོད་རྩོམ་པ་ཡིས། །བསྟན་པའི་ཁུར་ཆེན་རིང་དུ་ཁྱེར་བ་པོ། །ཕྱོགས་ལས་རྣམ་རྒྱལ་བཟང་པོའི་ཞབས་པད་འདུད།
།དེ་ཡི་རྣམ་ཐར་མཐའ་དག་སུས་བརྗོད་སྤོབས། །རྒྱ་མཚོ་ཆེ་ལས་ཆུ་ཡི་ཐིགས་པ་ལྟར། ། དིང་ དེང་?སང་ཡོངས་གྲགས་ཕྲིན་ལས་རྒྱ་མཚོ་ལས། །ཆ་ཤས་ཙམ་ཞིག་དང་བས་འདིར་བརྗོད་བྱ།
།འདིར་བདག་ཅག་གི་འདྲེན་པ་དམ་པ་བསྟན་པ་རིན་པོ་ཆེའི་མངའ་བདག་གསུང་རབ་དགོངས་འགྲེལ་དང་བཅས་པ་མ་ལུས་པའི་བང་མཛོད། རྗེ་བཙུན་མཁྱེན་རབ་ཀྱི་དབང་ཕྱུག་ཀུན་དགའ་བཟང་པོ་པ་ཞེས་ཡོངས་སུ་གྲགས་པ་འདི་ཉིད་ནི་ཤེས་བྱ་ཐམས་ཅད་ཆགས་ཐོགས་མེད་པར་མངོན་སུམ་དུ་གཟིགས་པའི་ཡེ་ཤེས་ཀྱི་སྤྱན་མཉེས་པར་གདོན་མི་ཟ་མོད།
འོན་ཀྱང་དེང་སང་གི་སྐྱེ་བོ་རྣམས་ཀྱི་སྣང་ངོ་དང་མཐུན་པར་ཚུལ་

བཟུང་བ་འདིའི་དབང་དུ་བྱས་པའི་རྣམ་པར་ཐར་པ་ཅུང་ཟད་ཅིག་བརྗོད་པར་བྱ་བ་ལ་གཉིས་ཏེ། རབ་ཏུ་མ་བྱོན་པ་དང༌། རབ་ཏུ་བྱོན་པའི་རྣམ་པར་ཐར་པའོ། །གུ་གེ་པཎ་ཆེན་གྱིས་ས་བཅད་གསུམ་དུ་མཛད། ཆོས་དཔལ་བཟང་པོས་སྔར་མཛད་པ་སོགས་མང་ཡང་གནད་དོན་གཅིག་གོ
།དང་པོ་རབ་ཏུ་མ་བྱོན་གོང་གི་རྣམ་ཐར་ནི། རྗེ་འདིའི་རིགས་དང་གདུང་ནི། རྒྱལ་པོ་ཆེན་པོའི་སྐུ་ཞང་དུ་གྱུར་པ་ཅོག་རོའམ་ཅོག་གྲུར་གྲགས་པ་ཅོག་རོ་ཀླུའི་རྒྱལ་མཚན་ལ་སོགས་པ་མང་དུ་བྱུང་བའི་བརྒྱུད་པ་བཟང་པོའོ།
།ཡབ་མེས་གོང་མ་རྣམས་འབྲིང་འཚམས་ནས་ས་སྐྱ་ཕྱོགས་སུ་བྱོན་ཏེ། ག་ར་ལ་སོགས་པར་འབྲོག་མཛད་ཅིང་བཞུགས་པ་ལས་རིམ་གྱིས་བདག་ཆེན་གཞི་ཐོག་པའི་གསོལ་ཇ་བར་གྱུར་པ་ཡིན་ལ།
ཁྱད་པར་རྗེ་འདི་ཉིད་ཀྱི་ཕྱི་ལྟར་གྱི་ཡབ་ནི། ས་སྐྱ་ཚོགས་ཀྱི་ཉེ་གནས་ཆེན་པོ་དཔོན་ཚང་གྲུབ་པ་ཡོན་ཏན་ཞེས་བྱ་བ་དཔལ་ལྡན་བླ་མ་དམ་པའི་དྲུང་ནས་ཞུས་པའི་ཡོངས་རྫོགས་དགེ་བསྙེན་ཡིན་ཅིང༌།
ནང་ལྟར་ན་བདག་ཆེན་གཞི་ཐོག་པ་ཀུན་དགའ་རིན་ཆེན་ཡིན་ཏེ། གྲུབ་ཆེན་སྲད་པ་ཀུན་བློས། ཕྱི་ལྟར་ཉེ་གནས་ཆེན་པོ་གྲུབ་པའི་སྲས། །སྦས་པའི་ཡབ་ནི་བདག་ཆེན་ཀུན་རིན་ཡིན།
།དཔལ་ལྡན་ཀུན་དགའི་རིགས་བརྒྱུད་ས་སྐྱ་པ། །དཔལ་ལྡན་ས་སྐྱ་པ་ལ་གསོལ་བ་འདེབས། །ཞེས་གསུངས། ངེས་དོན་གསང་བ་ལྟར་ན། གསེར་འོད་དམ་པར། སྐུ་ལ་རུས་པ་ཁྲག་མེད་ཅིང༌། །ཞེས་སོགས་གསུངས་པ་ལྟར།
ཡབ་ཡུམ་གྱི་ཚུལ་བསྟན་པ་ཙམ་མ་གཏོགས་སྤྲུལ་པར་སྣང་སྟེ། མཉམ་མེད་ཟས་གཙང་སྲས་པོ་ཡུམ་གྱི་ལྷུམས་སུ་འཇུག་པ་ན་ཡུམ་གསོ་སྦྱོང་ལ་གནས་པའི་ཚེ་གླང་ཆེན་ཐལ་ཀར་གྱི་རྣམ་པས་ཞུགས་པ་དང་ཚུལ་མཚུངས་ཏེ།
རྗེ་འདི་ལྷུམས་སུ་འཇུག་པ་ན་ངོ་མཚར་བའི་ལྟས་དུ་མ་དང་བཅས་ཤིང༌། དགེ་སློང་ཚུལ་བཀྲས་ཞེས་བྱ་བ་རྡོ་རྗེ་རྣམ་འཇོམས་ཀྱི་གྲུབ་ཐོབ་ཅིག་ཡོད་པ་

དེའི་མནལ་ལམ་དུ། བླ་མ་རྗེ་བཙུན་གོང་མ་རྣམས་ཀྱི་ཕྱི་རྟེན་སྐུ་འབུམ་རྣམས་ཀྱི་བུམ་པ་ལས་འོད་ཟེར་ཁ་དོག་སྣ་ཚོགས་པ་དང༌། ཁྱད་པར་རྗེ་བཙུན་གྲགས་པ་རྒྱལ་མཚན་གྱི་ཕྱི་རྟེན་བུམ་པའི་བུམ་པ་ནས་འོད་དཀར་པོ་དུ་མ་འཕྲོས་ཏེ།
ས་སྐྱ་ཚོགས་ཀྱི་འགྲམ་ན་ཁང་པ་ཡོད་པའི་དབྱར་དུས་མཐོང་ཁའི་ཐད་དུ་ཡུམ་གཟིམས་པའི་ལུས་ལ་ཕོག་པ་རྨིས། དེ་དང་དུས་མཐུན་པར་སྐུ་ལུས་དང་ལྡན་པར་གྱུར་པས་དེ་ནས་ལུང་བསྟན་མཛད་པས་སོ།
།ཡུམ་ནི་སྒྲོལ་མ་དཀར་མོའི་རྣམ་འཕྲུལ་བླ་བྲང་རིན་ཆེན་སྒང་པའི་དཔོན་སྐྱ་ཤབ་ཀྱི་སྨད་ཀྱི་སྐྱེ་ཡུལ་མ་དཔོན་སེང་གེ་ཞེས་བྱ་བའི་སྲས་མོ་བསོད་ནམས་དཔལ་འདྲེན་ཞེས་བྱ་བ། དཔལ་ལྡན་བླ་མ་དམ་པ་བསོད་ནམས་རྒྱལ་མཚན་གྱི་དྲུང་དུ་ཞུས་པའི་སྣ་འགའ་སྤྱོད་པའི་དགེ་བསྙེན་མ་ཡིན་ནོ།
།དེ་སྐད་དུ་མཁས་པ་ཀུན་བློས། ཡུམ་གྱུར་སྒྲོལ་མ་དཀར་མོའི་སྤྲུལ་པ་མཆོག །ས་སྐྱའི་ཞབས་འཁྲུངས་བསོད་ནམས་དཔལ་འདྲེན་ཡིན།
།ཞེས་སོ། །གང་དུ་སྐྱེ་བ་བཞེས་པའི་གནས་ནི་དཔལ་ལྡན་ས་སྐྱ་ཞེས་སྙན་གྲགས་སྲིད་པ་གསུམ་ན་གསལ་བ་བོད་ཀྱི་རྡོ་རྗེ་གདན་ཉིད་ཡིན་ནོ། །ནམ་ལྷུམས་སུ་ཞུགས་པའི་དུས་ནི།
ཡབ་མེ་ཕོ་སྤྲེལ་ལོ་པ་ཉི་ཤུ་རྩ་བདུན་པ་དང༌། ཡུམ་ས་ཕོ་ཁྱི་ལོ་མ་ཉི་ཤུ་རྩ་ལྔ་མ་ལ་ལྷུམས་སུ་ཞུགས་དུས་སྐྱེས་བུ་དམ་པ་ཡུམ་གྱི་ལྷུམས་སུ་ཞུགས་པའི་མཚན་ལྟས་དང་ལྡན་པར་གྱུར་ཅིང༌།
བྲང་ཁང་བྱི་ཁྲུང་སྒོ་ན་བཞུགས་པའི་དགེ་སློང་ཚུལ་བཀྲས་པ་ལ་སྔར་བཤད་པའི་རྨི་ལམ་དེ་བྱུང་ནས། ཡུམ་ལ་ཁྱེད་ཀྱི་ལྷུམས་ན་བཞུགས་པ་འདི་ལ་སྐྱེས་བུ་དམ་པ་ཅིག་འབྱོན་པར་འདུག་པས་བར་ཆད་ཀྱི་དབང་དུ་མ་ཤོར་བར་མཛོད་ཅིག་ཅེས་ལུང་བསྟན་མཛད་དོ།
།དགེ་སློང་དེ་ཡང་གང་ཟག་བཟང་པོ་ཞིག་ཡིན་ཏེ། ཁོང་སྐུ་གཤེགས་པའི་ཚེ་ངོ་མཚར་བའི་ལྟས་དུ་མ་དང་བཅས་ཏེ་གཤེགས་སོ་ཞེས་གྲག་གོ །དེ་ནས་ཁོང་གི་གསུང་བཞིན་མཛད་པར་དགོངས་ཏེ།

སྔར་ཡབ་མེས་གོང་མ་རྣམས་འབྲོག་མཛད་པའི་ཚེ། དགེ་བའི་བཤེས་གཉེན་སྲོན་པ་རྣམས་དང་སློབ་དཔོན་དང་ཡོན་མཆོད་ཀྱི་འབྲེལ་ཟབ་པས། དེའི་དུས་ན་སྲན་པའི་གདན་ས་པ་བླ་མ་ཡོན་ཏན་དཔལ་ཞེས་བྱ་བ་བྱས་འགྱུར་ན་བཞུགས་པ།
བཅོམ་ལྡན་འདས་རྡོ་རྗེ་འཇིགས་བྱེད་ལ་མངའ་བརྙེས་པ་ཅིག་ཡོད་པ་གདན་དྲངས་ཏེ། ཡུམ་གྱིས་འཇིགས་བྱེད་དང༌། ཚེ་དཔག་མེད་ཀྱི་དབང་ལན་མང་དུ་ཞུས་སོ། །དེ་ནས་ཆུ་ཕོ་ཁྱིའི་ལོ་ལ་ཡུམ་ལ་གནོད་པ་མེད་པ་ལ་སོགས་པ།
བྱང་ཆུབ་སེམས་དཔའི་རྣམ་པར་ཐར་པ་དང་མཐུན་པར་འཁྲུངས་ནས་སྐུ་བལྟམས་པའི་ཚེ་བླ་མ་དེ་ཉིད་སྤྱན་དྲངས་ཏེ། འཇིགས་བྱེད་ཀྱི་ཞལ་གཟིགས་པའི་བླ་མ་ཡོན་ཏན་དཔལ་ཟེར་བའི་གྲུབ་ཐོབ་དེ་ལ་འཇིགས་བྱེད་ཀྱི་དབང་ཞུས་ནས་མཚན་ཡང་འཇིགས་བྱེད་བཟང་པོ་ཞེས་བཏགས།
བསྲུང་བའི་དོན་དུ་རྡོ་རྗེ་འཇིགས་བྱེད་ཕྱག་དྲུག་པ་རྒྱའི་ཡུལ་དུ་བཞེངས་པ་ཅིག་རྒྱུན་དུ་བཞུགས་པ་ལ། ད་ལྟ་ཡང་ཨེ་ཝཾ་གྱི་གཟིམས་ཁང་ན་བཞུགས་པ་ཡིན་ནོ།
།ཡུམ་གྱི་གསུང་ནས་འདི་ལ་གང་ཟག་བཟང་པོ་ཅིག་འོང་བས། ངེད་རང་རྣམས་དང་ཟས་གོས་མ་འདྲེས་པ་གྱིས་ཞེས་གཞན་དག་ལ་ཡང་ཡང་བསྒོ་ལ། ཁོང་གིས་ཀྱང་གཙང་སྦྲ་ཆེན་པོས་མཆོད་ཅིང༌།
ཚོགས་ཆེན་པོར་ཡང་དགའ་སྟོན་དང་སྐུ་རིམ་ལ་གྲོ་བར་འདྲེན་པ་སོགས་སྐུ་རིམ་ལ་བརྩོན་པས་བསྐྱེད་བསྲིངས་ལ། དེ་ལྟར་བྱེད་པ་ཡང་རྟ་ཝེན་ཆེན་པོ་གཞི་ཐོག་པའི་སྲས་ཡིན་པར་གྲགས་ཞེས་ཁོང་པའི་གཟིམས་གཡོག་པའི་ངག་ལས་ཐོས་ཞེས་རྗེ་སངས་རྒྱས་རྒྱལ་མཚན་གྱིས་གསུངས།
དེ་ནས་ཀྱང་ལོ་གསུམ་ཙམ་གྱིས་བར་དུ་བླ་མ་དེ་ལ་འཇིགས་བྱེད་དང་ཚེ་དབང་མང་དུ་ཞུས་ཤིང༌། རྗེ་རིན་པོ་ཆེ་འདི་ཉིད་ནི་བྱིས་པ་ཆུང་ཆུང་ནས་ཐ་མལ་གྱི་བྱིས་པའི་སྤྱོད་ཡུལ་ལས་འདས་པ་ཞིག་སྟེ།
དགུང་ལོ་གསུམ་བཞི་ཙམ་བཞེས་པའི་དུས་སུའང༌། ཞི་བ་དང༌། དུལ་བ་དང༌། དབེན་པ་ལ་དགེས་ཤིང་དམ་པའི་ཆོས་ལ་བརྩོན།
རྩེད་

མོའི་རྣམ་པ་མཛད་པ་ཀུན་ཀྱང༌། ཆོས་འཆད་པ་དང༌། ཉན་པ་དང༌། བཅོམ་ལྡན་འདས་རི་ཁྲོད་མ་ལོ་མ་གྱོན་མའི་ཁྲུས་ཆོག་ལ་སོགས་པ་མཛད་པའི་རྣམ་ཐར་ལས། ཐ་མལ་གྱི་རྩེད་མོའི་རིགས་ཅི་ཡང་མི་མཛད་དོ་ཞེས་རྗེ་ཉིད་ཀྱི་མ་མ་བགྲེས་མོ་སློབ་དཔོན་ལེགས་རིན་གྱི་ཡུམ་ཡིན་པ་ཞིག་ལས་ཐོས་གསུངས།
དགུང་ལོ་ལྔ་བཞེས་པའི་ཚེ་ཡབ་ཀྱི་གསུང་གིས། རང་རེ་གསོལ་ཇ་པ་བྱེད་པ་ལ་དངུལ་གྱི་ཇ་བོ་ཆེ་ཐེག་མི་ཐེག་བརྟག་གོ་གསུངས་ནས།
དངུལ་གྱི་ཇ་བོ་དང་ལྗིད་མཉམ་པའི་རྡོ་བསྐུར་ནས། སྐས་ལ་འབྱོན་བཞུད་མཛད་དུ་བཅུག་པ་ན། གསོལ་ཇ་བ་ལ་སོགས་པ་འཇིག་རྟེན་གྱི་བྱ་བ་ལ་ཐུགས་མི་འགྲོ་བས་རྡོ་ཕྱིར་འཕངས་ཏེ་མི་དགེས་པའི་རྣམ་འགྱུར་བསྟན་པས།
བདག་ཆེན་ཀུན་དགའ་རིན་ཆེན་པའི་གསུང་གིས། འདིའི་གཟུགས་ཀྱང་གསོལ་ཇ་བ་ལ་མཛེས་རྒྱུ་མི་འདུག་པ་དང༌། ཁྱད་པར་ཁོང་རང་ཆོས་ལ་མོས་པ་འདུག་པས། འདི་ཆོས་བྱེད་དུ་བཅུག་ནས་གསོལ་ཇ་བ་འདི་ཉིད་ཀྱི་གཅུང་པོ་དཔོན་ནེ་བསོད་ནམས་དཔལ་ཞེས་བྱ་བ་ཅིག་ཡོད་པ་དེ་ལ་བྱེད་དུ་བཅུག་པ་དྲག་པ་འདུག་ཞེས་གསུང་པའི་བཀའ་གནང་བས།
ཐུགས་ལ་དགེས་ཚོར་ཆེན་པོ་དང༌། བདག་ཆེན་ལ་ཡང་དད་པ་ཆེན་པོ་འཁྲུངས་སོ།
།དེ་ནས་དགུང་ལོ་དྲུག་བཞེས་པའི་ཚེ། བདག་ཆེན་ལ་ས་སྐྱར་བཞུགས་སྟབས་བདེ་མི་བདེ་ཅིག་བྱུང་ནས། ཆོས་རྗེ་ཡེ་ཤེས་རྒྱལ་མཚན་པ་བདག་ཆེན་གྱི་སྐུ་མདུན་དུ་སྤྱན་དྲངས་ཏེ།
བྱིས་པ་འདི་ལ་དགེ་བཤེས་བཟང་པོ་ཅིག་འོང་བ་བདོག་པས། ཁྱེད་ཀྱིས་མགོ་འདོན་ཡང་དག་པ་ཅིག་མཛད་པ་ཞུ། ཞེས་ཞལ་ད་དང་གནང་སྦྱིན་མཛད་ནས་ཆོས་རྗེ་ཡེ་ཤེས་རྒྱལ་མཚན་པ་ལ་སྤྲད། ཆོས་རྗེ་ཡེ་ཤེས་རྒྱལ་མཚན་པས།
དུས་ཀྱི་འཁོར་ལོ་དང༌། གུར་དང༌། ཡོ་ག་རྡོར་དབྱིངས་ཀྱི་དབང་བསྐུར་བ་ཡང་མཛད་དོ། །དེ་ནས་སྐྱེ་འཕྲང་ན་བཞུགས་པའི་རྙིང་མ་པའི་སློབ་དཔོན་སངས་རྒྱས་རྒྱལ་མཚན་ཞེས་བྱ་བའི་དྲུང་དུ།
བྱིས་པ་འཇུག་པའི་

སྒོ་ནས་ཇི་ལྟར་འབྱུང་བ་བཞིན་དུ་ཀློག་ཡིག་སློབ་པར་མཛད་ཅིང་ཐམས་ཅད་མཐར་ཕྱིན་པར་མཛད་དོ། །དགུང་ལོ་བདུན་པ་ལ་སློབ་དཔོན་དེ་ཉིད་ཀྱི་དྲུང་དུ་བརྟག་གཉིས་ཀྱི་གཞུང་བཟུང༌། ཤར་ཆེན་པས་མཛུབ་ཁྲིད་དང༌།
རྟ་ཐོག་སློབ་དཔོན་དཔལ་ལྡན་བཟང་པོས་ས་བཅད་བསྲེ་བའི་གྲོགས་མཛད་པ་ལ་སོགས་པ་མཐར་ཕྱིན་པར་མཛད། དགུང་ལོ་བརྒྱད་པ་ལ་རྣམ་གཞག་མཛད་པར་དགོངས་ནས། ཆོས་རྗེ་ཡེ་ཤེས་རྒྱལ་མཚན་གུར་ན་བཞུགས་པའི་དུས་སུ་སྐུ་མདུན་དུ།
ཉི་མའི་གུང་ལ་སློབ་དཔོན་སངས་རྒྱས་རྒྱལ་མཚན་པ་དང་གཉིས་ཀ་བྱོན་ནས་མཛུབ་ཁྲིད་མཐར་ཕྱིན་ནས། རྣམ་གཞག་མཛད་པར་སྐབས་སུ་བབས་པ་ན། ཏའི་སི་ཏུ་བསོད་ནམས་དཔལ་བས།
ཉེ་གནས་གྲུབ་པའི་བུ་རྣམ་གཞག་བྱེད་པའི་སྟོན་ཤོག་གི་དཀར་རུ་མ་ངེད་ཀྱིས་བྱེད་པ་ཡིན་གསུང་ནས། ཤོག་བུ་རྩེ་ཆེན་མ་བོང་རྒྱབ་དུ་མའི་དཀར་རུ་མ་མཛད་དོ། །གཞི་ཐོག་པ་རྟ་ཝེན་ཀུན་དགའ་རིན་ཆེན་པ་ལ་དེའི་རྒྱུ་མཚན་ཞུས་པས།
འོ་ན་དེ་འཐད། བཙུན་པ་བྱས་མིང་ཀུན་དགའ་བཟང་པོ་ཐོགས། ངས་ཡི་གེ་བྱེད་གསུངས་ནས། །རང་རེ་གཞི་ཐོག་པ་ལ་གཏོགས་པ་རྣམས་ལ་སྤྲིངས་པ། ཀུན་དགའ་བཟང་པོ་རེ་ཞིག་སློབ་དཔོན་ཆེན་པོ་ཤར་པའི་དྲུང་དུ་སློབ་གཉེར་བྱེད་དུ་བཅུག་པ་ཡིན་པས།
སུས་ཀྱང་རྩོད་པ་མ་བྱེད་བྱ་མ་གནང༌། དེ་ཡང་ཕྱི་དེ་ལོ་ཆོས་དུས་ཚོགས་པ་དང༌། དགུང་ལོ་དགུ་པ་ལ་རབ་བྱུང་མཛད་ནས་ལོ་དེ་ལ་ཆོས་ཁྲི་ཐང་དུ་རང་གི་སློབ་དཔོན་དེ་ལ་སོགས་པ་མཁས་པ་མང་པོས་གསོལ་བ་བཏབ་ནས་བརྟག་གཉིས་ཚིག་དོན་དང་བཅས་པ་ཐུགས་ལས་གསུངས་ལ།
དེ་ཕྱིན་ཆད་ལོ་གྲངས་མང་དུ་རྒྱུད་ཚར་རེ་གསུངས། དེས་ན་གཞན་ལས་ཕུལ་དུ་བྱུང་བའི་རྣམ་གཞག་དང་དགའ་སྟོན་གྱང་པོའི་རྣམ་ཐར་དུ་དགུང་ལོ་བཅུ་གཉིས་པ་ལ་ཡིན་པར་བཤད།
རྒྱ་ཆེན་པོ་མཛད་ནས། ཆོས་གསུངས་པས་ཆོས་དང་དགའ་སྟོན་གཉིས་ཀ་ལ་ཀུན་གྱིས་ངོ་མཚར་དུ་འཛིན་པར་གྱུར་ཏོ།
།གཉིས་པ་རབ་ཏུ་བྱུང་

ནས་ཀྱི་མཛད་པ་ལ་གསུམ་སྟེ། གཞི་ཚུལ་ཁྲིམས་རྣམ་པར་དག་པ་ཇི་ལྟར་ནོས་པའི་ཚུལ། དེ་ལ་བརྟེན་ནས་ཐོས་བསམ་ལ་སོགས་པ་ཇི་ལྟར་མཛད་པའི་ཚུལ། གཞན་དོན་ཕྲིན་ལས་ཇི་ལྟར་མཛད་པའི་ཚུལ་ལོ། །དང་པོ་ལ་སོ་སོ་ཐར་པའི་སྡོམ་པ་ཇི་ལྟར་ནོས་པའི་ཚུལ་ནི།
དགུང་ལོ་དགུ་བཞེས་པའི་དུས་ཆོས་རྗེ་ཡེ་ཤེས་རྒྱལ་མཚན་པས་མཁན་པོ་མཛད། ཆོས་རྗེ་ས་བཟང་འཕགས་པ་གཞོན་ནུ་བློ་གྲོས་པས་ལས་ཀྱི་སློབ་དཔོན་དང༌། ཀ་བཞི་འཛིན་པ་དཔལ་ལྡན་སེང་གེས་གྲིབ་ཚོད་པ་དང༌།
བླ་མ་ཀུན་དགའ་རིན་ཆེན་པ་དང༌། མཁས་པའི་དབང་པོ་གཡག་སྟོན་སངས་རྒྱས་དཔལ་གྱིས་ཁ་སྐོང་གི་དགེ་འདུན་མཛད་ནས། དགེ་བསྙེན་དང༌། དགེ་ཚུལ་ཀྱི་སྡོམ་པ་རྣམ་པར་དག་པ་ནོས་ནས་ཉེས་བྱས་ཕྲ་ཞིང་ཕྲ་བས་ཀྱང་མ་གོས་པར་སྤྱན་གྱི་འབྲས་བུ་ལྟར་སྲུང་བར་མཛད་པ་ཡིན་ནོ།
།དེ་ལྟར་ཉེས་པ་ཕྲ་བས་མ་གོས་པ་དེ་ཡང་གཞན་རྐྱེན་ལ་བརྟེན་པའམ། རང་གིས་ཀྱང་རྩོལ་བ་དྲག་པོས་གཉེན་པོ་བསྟེན་དགོས་པ་མ་ཡིན་པར།
སྔོན་བཅོམ་ལྡན་འདས་ཀྱི་སྤྱན་སྔར་དགེ་སློང་འགའ་ཞིག་ཚུར་ཤོག་ལ་སོགས་པས་བསྙེན་པར་རྫོགས་པ་ན། དེ་མ་ཐག་ཏུ་བསྙེན་པར་རྫོགས་ནས་ལོ་བརྒྱ་ལོན་པ་ལྟ་བུའི་སྤྱོད་ལམ་དང་ལྡན་པར་གྱུར་ཏོ་ཞེས་པ་དང་ཚུལ་མཚུངས་པར་རབ་ཏུ་བྱུང་མ་ཐག་ནས་རང་གི་ངང་གིས་ཉེས་པས་མི་གོས་པ་ཡིན་ཏེ།
སློབ་དཔོན་ཀུན་དགའ་ལེགས་པའི་གསུང་གིས། བླ་མ་འདི་བཙུན་ཆུང་གི་དུས་ནས་སུ་གཞན་དང་མི་འདྲ་བ་ཅིག་བདོག་སྟེ།
ཆོས་རྗེ་ཡེ་ཤེས་རྒྱལ་མཚན་པ་གཡས་གཡོན་དུ་ཆོས་དབར་ལ་འབྱོན་པའི་ཕྱག་ཕྱིར་བདག་ཅག་གྲྭ་པ་རྣམས་འགྲོ་བའི་ཚེ། ལམ་བར་སོགས་ཀྱི་གནས་མལ་དུ་ཕྱི་དྲོ་ཕེབས་པའི་དུས་སུ།
བདག་ཅག་གྲྭ་པ་རྒན་པ་རྣམས་ནི་ཁ་སྐོམ་པ་དང༌། གསུས་པ་ལྟོགས་པས་བཟའ་བཏུང་གི་རྩོལ་བ་ཀ་བྱེད་ཀྱང༌། ཁོང་པ་བཙུན་ཆུང་ཆུང་ཤོས་ཡིན་ཏེ། ཕྱི་དྲོ་བཟའ་བཏུང་གི་སྤྲོས་པ་མི་བྱེད་པར་གནས་མལ་དུ་ཕེབས་ནས།
ཁྲེས་པོ་ཕོག་མ་ཐག་

པུུ་སྟི་རེ་ཞལ་ཕྱེ་ནས་དཔེ་ཆ་རེ་ཕར་ལོག་ཚུར་ལོག་བྱེད་ཀྱིན་གཟིགས་པ་ཅིག་ཀ་བདོག་ཅེས་གསུངས་པ་དེ་ལྟ་བུས་མཚོན་པའོ། །ཡང་ཆོས་རྗེ་ཡེ་ཤེས་རྒྱལ་མཚན་པས་མཁན་པོ། མཁན་ཆེན་བློ་གྲོས་དཔལ་བས་ལས་ཀྱི་སློབ་དཔོན།
།ཆོས་རྗེ་འཕགས་པ་གཞོན་ནུ་བློ་གྲོས་པས་གསང་སྟོན་སློབ་དཔོན། གྲིབ་ཚོད་པ་འཇམ་དབྱངས་དཔལ་ལྡན་གཞོན་ནུ་ལ་སོགས་པ་དད་པའི་དགེ་འདུན་བདུན་གྱི་དབུས་སུ་དགུང་ལོ་ཉི་ཤུ་པ་ལ་བསྙེན་པར་རྫོགས་པ་དགེ་སློང་གི་སྡོམ་པ་རྣམ་པར་དག་པ་ནོས་ཏེ་ཉེས་ལྟུང་གི་དྲི་མ་རྣམ་པར་དག་པར་བཞུགས་པ་ཡིན་ནོ།
།བྱང་ཆུབ་སེམས་དཔའི་སྡོམ་པ་ནོས་ཚུལ་ནི། བསྙེན་རྫོགས་ཚར་མ་ཁད། ཆོས་རྗེ་ཡེ་ཤེས་རྒྱལ་མཚན་པའི་དྲུང་དུ།
དབུ་མ་ལུགས་ཀྱི་སེམས་བསྐྱེད་ཀྱི་ཆོ་ག་ཞུས་ཤིང་རྗེས་ནས་བཞི་དང་ལན་ལྔ་ནོས་ཤིང༌། ཆོས་རྗེ་བུདྡྷ་པའི་དྲུང་དུ་དབུ་མ་ལུགས་དང༌། སེམས་ཙམ་ལུགས་གཉིས་ཀ་གསན་ནས།
སོ་སོའི་བསླབ་བྱ་རྣམས་བྱང་བ་དང༌། བསླབ་བཏུས་སྡོམ་པ་ཉི་ཤུ་པ་ལ་སོགས་གསན་ཅིང་ཐུགས་སུ་ཆུད་ནས། རང་རང་གི་ལུགས་ལྟར་ལེགས་པར་བསྲུངས་ཏེ་ཤིན་ཏུ་རྣམ་པར་དག་པར་བཞུགས་སོ། །དེ་ཡང་བྱང་ཆུབ་སེམས་དཔའི་སྡོམ་པ་ནི།
བྱམས་པ་དང་སྙིང་རྗེ་ཆེན་པོའི་རྩ་བ་ཅན་ཡིན་པ་ལས། བདག་ཉིད་ཆེན་པོ་འདི་ཉིད་ཀྱི་ཐུགས་ནི། སེམས་ཅན་ཐམས་ཅད་ལ་བྱམས་པ་དང་སྙིང་རྗེ་ཆེན་པོའི་ངང་དུ་གྱུར་པ་སྟེ། ཐ་ན་གཞན་དག་ཤ་ཟ་བ་གཟིགས་པ་ཙམ་དང༌།
ཁྱད་པར་དུ་རབ་ཏུ་བྱུང་བས་ཤ་ཟ་བ་གཟིགས་པ་ན་ནང་དུ་མི་བཟོད་པའི་ཐུགས་འབྱུང་ཆེན་པོ་འབྱུང་ཞིང༌། ཞག་དུ་མའི་བར་དུ་གསོལ་དངས་འགག་པར་སྣང་བ་དང༌། གཞོན་ནུ་དར་ལ་སོགས་པ་འགའ་ཞིག་གིས་ལོག་སྒྲུབ་ཤིན་ཏུ་འཇིགས་སུ་རུང་བ་ཇི་སྙེད་བྱས་ཀྱང༌།
ཐུགས་ལ་ཁོང་ཁྲོ་དང་ཁོན་དུ་འཛིན་པའི་རྣམ་པ་ཅུང་ཟད་ཀྱང་མི་མངའ་བར། ལོག་སྒྲུབ་བྱེད་པ་པོ་ལ་ལྷག་པར་ཐུགས་བརྩེ་བར་སྣང་བས།
སྤྱན་རས་གཟིགས་དང་ཚུལ་མཚུངས་པར་

སྣང་བའི་ཕྱིར་རོ། །དེ་ཡང་ཤ་གཅོད་པར་མཛད་པ་ནི། བྱིས་པའི་དུས་ནའང་ནང་ཆ་དང༌། ཤ་རྗེན་ཟོས་པ་མི་དྲན་ཞེས་གསུང་ཞིང༌། ཆེ་བར་གྱུར་ནས་དགུང་ལོ་བདུན་ཕན་ཆད་ཤ་དང་ཁྲག་ལ་སོགས་པ་གཟིགས་པ་ཙམ་གྱིས་ཞག་མང་པོར་གསོལ་དངས་འགགས།
རབ་ཏུ་བྱུང་བ་རྣམས་ཀྱི་འཚོ་བ་མ་ཡིན་ཞིང༌། སངས་རྒྱས་ཀྱིས་ཀྱང་ཟ་བར་མ་གནང་བར་དགོངས་ནས། དགུང་ལོ་བཅུ་གསུམ་པ་ལ་ཤ་བཅད་ནས། ཕྱིས་ཤའི་དྲི་ཙམ་གྱིས་ཀྱང་སྐུ་ཁམས་ལ་གནོད་པར་སྣང་ངོ༌།
།རིག་པ་འཛིན་པའི་སྡོམ་པ་ནི། བླ་མ་རྣམས་ནས། གསང་སྔགས་རྡོ་རྗེ་ཐེག་པའི་རྒྱུད་སོ་སོ་ནས་བཤད་པ་ལྟར་དུ། མཁས་ཤིང་གྲུབ་པ་ཐོབ་པ་རང་རང་གི་ལུགས་ལས་འབྱུང་བ་བཞིན་སྨིན་བྱེད་ཀྱི་དབང་བོད་ན་ཡོད་པ་རྣམས་དང༌།
དེ་དག་ལ་བརྟེན་པའི་བསྐྱེད་རྫོགས་ཀྱི་ལམ་ཆ་ལག་དང་བཅས་པ་སྲོལ་སོ་སོ་མ་འདྲེས་པར་སོ་སོར་གསན་ཅིང་ཐུགས་སུ་ཆུད་པར་མཛད་པ་ཡིན་ལ། ཇི་ལྟར་གསན་ཚུལ་གསན་ཡིག་རྒྱ་མཚོར་བལྟའོ།
།འདིར་རགས་པ་ཙམ་བརྗོད་ན། ཐོག་མར་ཆོས་རྗེ་ཡེ་ཤེས་རྒྱལ་མཚན་པའི་དྲུང་དུ། རྒྱུད་སྡེ་བཞི་དང་འབྲེལ་བའི་དབང་བསྐུར་གསན་ནས། རིག་འཛིན་སྔགས་ཀྱི་སྡོམ་པ་རྣམ་པར་དག་པ་དང་ལྡན་པར་མཛད་པ་ཡིན་ཏེ།
དེ་ཡང་བསྙེན་པར་རྫོགས་མ་ཁད། གུར་རིགས་བསྡུས་ཀྱི་དཀྱིལ་འཁོར་དུ་སླར་ཡང་དབང་བསྐུར་བསྐྱར་ཏེ་ཚར་གཅིག་གསན་ནོ། །དེའི་ཚེ་ཡབ་ཡུམ་ཤིན་ཏུ་ཕྱུག་པས་དཀྱིལ་འཁོར་རིན་པོ་ཆེ་ལས་བཞེངས་སོ།
།དེ་ལས་བླ་མེད་ཀྱི་གསང་བ་འདུས་པ་མི་བསྐྱོད་པ། ཡེ་ཤེས་ཞབས་ལུགས། གཤིན་རྗེའི་གཤེད་དམར་པོ་ལྷ་ལྔ། ལྷ་བཅུ་གསུམ་མ། དཔལ་ཀྱེ་རྡོ་རྗེ་མན་ངག་ལུགས། བདག་མེད་མ། གུར་རིགས་བསྡུས།
བདེ་མཆོག་ལོ་ནག་དྲིལ་གསུམ། དྲིལ་བུ་ལྷ་ལྔ། སྒྲོལ་མ་ལྷ་བཅུ་བདུན་མ། དུས་ཀྱི་འཁོར་ལོ་རྣམས་ཀྱི་དབང་གསན། གཞན་ཡང་ཡོ་ག་རྡོར་དབྱིངས། །འཇམ་དཔལ་གསང་ལྡན། །ཀུན་རིག་རྩ་བའི་དབང་རྣམས་གསན།
བྱ་སྤྱོད་ལ་ཚེ་

དཔག་མེད་ལྷ་དགུ། གཟུངས་གྲྭ་ལྔ། འཇམ་དབྱངས་ཨ་ར་པ་ཙ་ན་ལྷ་ལྔ་རྣམས་ཀྱི་དབང་གསན་ནོ། །གཞན་ཡང་བླ་མ་སོ་སོའི་དྲུང་དུ། རྒྱུད་སྡེ་དང་འབྲེལ་བའི་དབང་བསམ་གྱིས་མི་ཁྱབ་པ་གསན་ནས། རིག་འཛིན་སྔགས་ཀྱི་སྡོམ་པ་ལ་ཉེས་པའི་དྲི་མས་མ་གོས་པར་ཐུགས་རྒྱུད་ལ་ལེགས་པར་བཞུགས་པ་ཡིན་ཏེ།
དབང་བསྐུར་བ་ཕྱིན་ཅི་མ་ལོག་པར་ཐོབ་པའི་བླ་མ་རྡོ་རྗེ་འཆང་དང་དབྱེར་མི་ཕྱེད་པའི་མོས་པ་གཞན་གྱིས་དབྲོག་པར་མི་ནུས་པའི་ཕྱིར་རོ།
།དེ་ལྟར་གཞི་སྡོམ་པ་གསུམ་རྣམ་པར་དག་པ་ལ་བརྟེན་ནས། གཉིས་པ་ཐོས་བསམ་ཇི་ལྟར་མཛད་པའི་ཚུལ་ནི། དགུང་ལོ་དགུ་པ་ལ་རབ་བྱུང་མཛད་པ་དེ་ནས་བཟུང་སྟེ། དགུང་ལོ་ཉི་ཤུ་རྩ་ལྔའི་བར་དུ་གཙོ་ཆེར་ཆོས་རྗེ་ཡེ་ཤེས་རྒྱལ་མཚན་པའི་དྲུང་དུ་བཞུགས་ཏེ།
སྔར་གྱི་བརྟག་གཉིས་མ་བསྙེལ་བར་མཛད་ནས། ཐོག་མར་དགུང་ལོ་བཅུ་གཅིག་པ་ལ་གུར་དང༌། དུས་ཀྱི་འཁོར་ལོ་དང༌། ཡོ་ག་རྡོར་དབྱིངས་ཀྱི་ཕྱག་ལེན་རྣམས་མཐར་ཕྱིན་པར་མཛད་དོ།
།གཞན་ཡང༌། དགེ་བསྙེན་གྱི་སྡོམ་པ་བརྒྱད་པ་རྩ་འགྲེལ། ཀཱ་རི་ཀཱ་དང༌། སུམ་བརྒྱ་པ་རྩ་འགྲེལ་རྣམས་གཞུང་དོན་དང་བཅས་པ་མཁྱེན་པར་མཛད། དགུང་ལོ་བཅུ་གསུམ་པ་ལ་ས་བཟང་འཕགས་པའི་དྲུང་དུ།
སྒྲའི་བསྟན་བཅོས་ཀ་ལཱ་པའི་གཞུང་འགྲེལ་མ་ཏིས་མཛད་པའི་སྟེང་ནས་དང༌། ཙནྡྲ་པ་བུ་ཊཱིཀ་གི་སྟེང་ནས་གསན་ཅིང༌། ཀ་ལཱ་པའི་འགྲེལ་པ་དུར་སིཾདྷ་རྨ་དྷ་ས་སློབ་ཕན་རྣམས་ཀྱང་མཁྱེན་ཅིང༌།
སྙན་ངག་དཎྜིའི་གཞུང་མེ་ལོང༌། མིང་གི་མངོན་བརྗོད་འཆི་མེད་མཛོད། ཟློས་གར་ལ་འཇིག་རྟེན་གསུམ་ཀུན་ཏུ་དགའ་བ། ཀླུ་ཀུན་དུ་དགའ་བ། སྡེབ་སྦྱོར་ཤཱནྟི་པས་མཛད་པའི་རིན་ཆེན་ཆོས་ཁོལ་འབྱུང་གནས་དང༌།
ས་པཎ་གྱི་གསུང་རབ་མེ་ཏོག་ཆུན་པོ་སོགས་གསན་ཞིང་མཁས་པར་གྱུར་ཏོ། །བཅུ་བདུན་པ་ལ་ཤར་པའི་དྲུང་དུ། །སྤྲོས་མེད་ཀྱི་ཁྲིད་ཞུས། ཉི་མ་ཕྱེད་ཙམ་ནས་སྒོམ་མཛད་པས།
སང་སྔ་དྲོ་ཙམ་ན་དུ་བ་ལ་སོགས་པའི་ལམ་རྟགས་ཐམས་ཅད་བྱུང་

ཞེས་གུ་གེ་པཎ་ཆེན་གསུངས། ཆོས་དཔལ་བཟང་པོས། ཉི་མ་ཕྱེད་ཙམ་ན་རྟགས་བྱུང་བར་བཤད། ཟླ་བ་གཅིག་ལ་ལམ་རྟགས་རྣམས་མཐར་ཕྱིན་པར་མཛད་དོ། །ཉི་ཤུ་པ་ལ་བསྙེན་རྫོགས་མཛད་ཚུལ་སོགས་སྔར་བཤད་ཟིན། གསན་ཡིག་ཏུ་མི་གསལ་བ་ཅུང་ཟད་བཤད་ན།
ཆོས་རྗེ་ཡེ་ཤེས་རྒྱལ་མཚན་པའི་དྲུང་དུ། ཕར་ཕྱིན་བུ་ཊཱིག་གི་སྟེང་ནས་ཚར་ལྔ་གསན་ཞེས་ཆོས་དཔལ་བ་གསུངས། པཎྜི་ཏས་ཕྱེད་དང་ལྔ། རྗེ་མུས་པས་བཞི་གསན་གསུང་ཞིང༌།
མཁན་ཆེན་བུདྡྷ་ཤྲཱི་པའི་ཟིན་བྲིས་ཀྱི་སྟེང་ནས་ཀྱང་གསན་གསུང༌། མངོན་པ་ཀུན་ལས་བཏུས་ཀྱི་བཤད་པ། དབུ་མ་རྩ་ཤེ །འགྲེལ་པ་ཚིག་གསལ། དབུ་མ་འཇུག་པ་རང་འགྲེལ་དང་བཅས་པ། རྒྱུད་བླ། སྤྱོད་འཇུག་རྣམས་རྫོགས་པར་གསན་ནོ།
།གཞན་ཡང་གསང་བ་འདུས་པའི་བཤད་རྒྱུད་དགོངས་པ་ལུང་སྟོན། རྡོ་རྗེ་ཕྲེང་བ་ལྷ་མོ་བཞིས་ཞུས། ཡེ་ཤེས་རྡོ་རྗེ་ཀུན་ལས་བཏུས་ཏེ་བཤད་རྒྱུད་རྣམ་པ་བཞིའི་ལུང་དང༌།
སྒྲུབ་ཐབས་མདོར་བྱས། མདོ་བསྲེས། རྣམ་གཞག་རིམ་པ། ཀླུ་སྒྲུབ་ཀྱིས་མཛད་པའི་དཀྱིལ་ཆོག་ཉི་ཤུ་པ། ཀླུ་བྱང་གིས་དཀྱིལ་ཆོག་ཉི་ཤུ་པ། ཟུང་འཇུག་གསལ་བ། དཀྱིལ་ཆོག་དང༌། རྡོ་རྗེ་སེམས་དཔའི་མཆོད་ཆོག་གཉིས་ནག་པོ་པས་མཛད་པ།
རྡོ་རྗེ་སེམས་དཔའི་སྒྲུབ་ཐབས་ཟླ་གྲགས་ཀྱིས་མཛད་པ་རྣམས་གསན། །གཞན་ཡང་གསང་བ་འདུས་པའི་རྒྱུད་ཕྱི་མ་དང༌། འགྲེལ་ཆེན་སྒྲོན་མ་གསལ་བ། འགྲེལ་བཤད་མཐའ་དྲུག་གསལ་བ།
བཤད་རྒྱུད་ཀྱི་མན་ངག་གསང་བའི་སྒོ་འབྱེད་རྣམས་ཀྱི་སྟེང་ནས་བཤད་བཀའ་གསན། ཡང་རྫོགས་རིམ་རིམ་ལྔའི་གཞུང་འཕགས་པ་ཀླུ་སྒྲུབ་ཀྱིས་མཛད་པ། སྤྱོད་པ་བསྡུས་པའི་སྒྲོན་མེ། བདག་བྱིན་གྱིས་བརླབ་པ།
མངོན་པར་བྱང་ཆུབ་པའི་རིམ་པ་རྣམས་འཕགས་པ་ལྷས་མཛད་པ། རིམ་པ་ཁོང་བསྡུས་ཀླུ་བྱང་གིས་མཛད་པ་རྣམས་གསན། ཡང་རྫོགས་རིམ་ཟབ་མོ་ཤིན་ཏུ་སྤྲོས་པ་མེད་པའི་དེ་ཁོ་ན་ཉིད་ཀྱི་མན་ངག་གི་ཉམས་ཁྲིད་ལན་གསུམ་གྱི་

བར་དུ་ཞུས་ནས། སྤྲོས་མེད་ཀྱི་བྱིན་རླབས། དེའི་རྡོ་རྗེ་ཚིག་རྐང་བིརྺ་པས་མཛད་པ། དེའི་འགྲེལ་པ་འཇུག་བདེ་རྣམ་གསལ། དེའི་ཁྲིད་ཡིག་ཐོར་བུ་བ་གློ་བོ་ལོ་ཙཱ་བས་མཛད་པ་རྣམས་གསན་ནོ། །ཡང་རྩ་རྒྱུད་བརྟག་པ་གཉིས་པ།
བཤད་རྒྱུད་རྡོ་རྗེ་གུར། སཾ་པུ་ཊ་རྣམས་བླ་མ་གོང་མའི་རྣམ་བཤད་ཀྱི་སྟེང་ནས་རྩ་རྒྱུད་བཤད་པ་ལན་ལྔ། རྡོ་རྗེ་གུར་ལན་གཉིས། སཾ་པུ་ཊ་ལན་གསུམ་གསན། བདེ་མཆོག་ལོ་ཧི་པའི་སྨད་ལྔར་གྲགས་པ།
རྒྱུན་བཤགས་བྷུ་རི་པས་མཛད་པ། ཁ་ཆེ་རིན་ཆེན་རྡོ་རྗེའི་བཀྲ་ཤིས། ནག་པོ་གཞུང་དྲུག །དྲིལ་བུ་སྐོར་གསུམ། བདེ་མཆོག་རྩ་རྒྱུད་ཀྱི་འགྲེལ་པ་མུ་ཏིག་ཕྲེང་བ། རྣལ་འབྱོར་མ་ཀུན་སྤྱོད་ཀྱི་རྒྱུད།
འགྲེལ་པ་རྗེ་བཙུན་ཆེན་པོས་མཛད་པ་རྣམས་ཀྱི་སྟེང་ནས་བཤད་བཀའ། རིམ་ལྔའི་ཁྲིད། དྲིལ་བུ་ལྷ་ལྔའི་མངོན་རྟོགས་དྲིལ་བུ་པས་མཛད་པ། ལྭ་བ་པས་མཛད་པའི་དབང་ཆོག །ལོ་ཧི་པའི་སྒྲུབ་ཐབས་དཔལ་མངོན་པར་རྟོགས་པ།
རྗེ་བཙུན་མ་ཀུ་རུ་ཀུལླེའི་རྗེས་གནང༌། སྒྲུབ་ཐབས་ལྷན་སྐྱེས་སྒེག་པས་མཛད་པ། མན་ངག་ཆེན་པོ་ལྔ་སློབ་དཔོན་ཞི་བ་འཚོས་མཛད་པ། བསྟོད་པ་ཌོཾ་བི་ཧེ་རུ་ཀས་མཛད་པ།
ཀུ་རུ་ཀུལླེའི་གསང་སྒྲུབ་སོགས་ཀྱི་མན་ངག་རྣམས་དང༌། སྒྲུབ་ཐབས་ལྷན་སྐྱེས་རོལ་པས་མཛད་པ་ཆེ་བ། ལས་སྦྱོར་བསྟོད་པ། ལས་ཁ་ཚར་བ་བཞི་དང་བཅས་པ་གསན། ཡང་ཀག་ཆོལ་འདོད་པའི་རྒྱལ་པོའི་རྗེས་གནང༌།
དེའི་ཆོས་སྐོར་ལ། སྔགས་ཀྱི་རྒྱལ་པོའི་དམ་ཚིག་གི་དངོས་གྲུབ་ཀྱི་ཆོ་ག་ཞེས་བྱ་བ་རིན་ཆེན་རྡོ་རྗེས་མཛད་པ། འཇིག་རྟེན་གྱི་དངོས་གྲུབ་ཆེན་པོ་སྒྲུབ་པའི་ཐབས་བ་རི་བའི་ཞལ་གདམས།
འཁོར་ལོའི་སྒྲུབ་པ། ལས་སྦྱོར། གསང་སྔགས་རྩ་བའི་འཁོར་ལོའི་སྒྲུབ་པ། སྦྱིན་སྲེག །རྗེས་གནང་གི་ཆོ་ག །གསལ་བྱེད་ཉི་མའི་འཁོར་ལོ་རྡོ་རྗེ་གདན་པས་མཛད་པ། རྒྱལ་པོ་དབང་དུ་བྱ་བའི་མན་ངག་དང༌།
སྦྱིན་སྲེག །དངོས་གྲུབ་ཆུད་མི་ཟ་བར་བྱེད་པ། རབ་གནས་གནད་འབེབས་ཉི་ཟླའི་འཁོར་ལོ། །ལས་བཞིའི་མན་

ངག །རབ་གནས་ཁྱད་པར་ཅན། ཡི་དམ་ལ་བརྟེན་པའི་སྒྲུབ་ཡིག་གདམས་པ་གསུམ་གྱིས་སྟོན་པ། གསང་སྒྲུབ་དམ་པ་སྒྲུབ་ཡིག་བ་རི་བའི་གདམས་པ། ཐུན་མོང་མ་ཡིན་པའི་ལོ་རྒྱུས་རྣམས་གསན། ཚོགས་བདག་དམར་ཆེན་གྱི་རྗེས་གནང༌།
བསྙེན་པ། སྒྲུབ་པ། ལས་སྦྱོར། སྤོགས་ཆོག་སྟེ་བཞི་སྟོན་པའི་སྒྲུབ་ཐབས། སྦྱིན་སྲེག །སྒྲུབ་པའི་ཡན་ལག །འཕགས་པས་མཛད་པའི་བསྟོད་པ། ཕྱག་མཚན་བཅུ་གཉིས་ཀྱི་ལས་ཚོགས། རྡོ་རྗེ་མཁའ་འགྲོ་ལེའུ་བཅུ་དགུ་པ་ནས་བྱུང་བའི་སྒྲུབ་ཐབས།
ཞལ་གདམས། གནད་ལ་དབབ་པའི་སྦྱིན་སྲེག །གཞན་ཡང་གདམས་པ་འགའ། ཚོགས་བདག་གི་སྙྀང་པོ་ཞེས་བྱ་བའི་གཟུངས་རྣམས་གསན། ཡང་རྡོ་རྗེ་ནག་པོ་ཆེན་པོའི་རྗེས་གནང༌།
པུ་ཏྲའི་རྗེས་གནང༌། འདིའི་མན་ངག་གི་སྐོར་ལ། གུར་མགོན་ལྷ་བརྒྱད་མ་དང༌། བཅུ་གཉིས་མའི་སྒྲུབ་ཐབས། ལྷ་བརྒྱད་འཁོར་དང་བཅས་པ་སྦགས་ཏེ་སྒྲུབ་པའི་ལག་ལེན། མན་ངག་ཞལ་གདམས་མར་གྲགས་པ་ལ།
གཏོར་མ་ལ་བརྟེན་ནས་དགྲ་བསད་པ། གཏོར་མ་མེད་པར་ཁ་ཟས་ལ་བརྟེན་ནས་དགྲ་བསད་པ། གཞན་གྱི་རིག་སྔགས་རྦོད་གཏོང་བཟློག་པ་རྨི་ལམ་ངན་པ་དང་ལྟས་ངན་པ་བཟློག་པ། བྱད་ཤ་སྤགས་པ། དགྲ་བགེགས་ཚོགས་སུ་ཟ་བ་སྟེ་ཤིན་ཏུ་ཟབ་པའི་ཤོག་དྲིལ་དྲུག་དང༌།
ཟབ་གཏད་གནད་ཀྱི་གདམས་པ། རྟེན་གཏོར་གྱི་མན་ངག །རྩ་གསུམ་ལ་བརྟེན་ནས་བསྙེན་སྒྲུབ་ལས་གསུམ་དུ་སྒྲུབ་པ། གསང་རྟེན་ལུས་ལ་བཅད་བ།
བྲམ་ཟེ་མཆོག་སྲེད་ཀྱིས་མཛད་པའི་མདོས་ཀྱི་ཆོ་ག །བླ་མ་སྤྱན་ཆེན་པོའི་བསྐང་བཟློག་གི་ཆོ་ག །ནག་པོ་ཆེན་པོ་ལྕམ་དྲལ་འཁོར་བཅས་ལ་བཀའ་བསྒོ་བ། གཟུངས་འཛུགས་ཐབས། གཏོར་མ་ཟོར་དུ་འཕང་བའི་མན་ངག
།པུ་ཏྲའི་སྒྲུབ་ཐབས། གཏོར་མ། དེའི་མདོས་ཆོག་དམ་པས་མཛད་པ། ལས་མགོན་ཟངས་གྲི་ཅན་གྱི་སྒྲུབ་ཐབས། ཆོས་སྐྱོང་རྣོ་ཞིང་ལས་ལ་ཉན་པའི་གདམས་ངག །ཁོན་ནག་ཟས་སུ་ཟ་བའི་

གདམས་ངག །གུར་གྱི་མགོན་པོའི་བཀའ་སྟོད་ཟངས་གྲི་ཅན་གྱི་སྒྲུབ་ཐབས། པུ་ཏྲ་མིང་སྲིང་གསུམ་གྱི་སྒྲུབ་ཐབས་དམ་པས་མཛད་པ། མནན་པའི་ཐུན་སྒྲུབ། མནན་པ་དངོས། ཟོར་གྱིས་བསད་པ། འཇམ་ཞིང་ཞི་བའི་ལས་ཀྱི་སྒྲུབ་ཐབས།
ཕོ་རྐྱང་དང་མོ་རྐྱང་པུནྱེས་མཛད་པ། མཁའ་འགྲོ་སྦགས་སྒྲུབ། རྟེན་བཅའ་ཐབས། མནན་པའི་ཡི་གེ །བསད་ལས་ཚ་བའི་ནད་ཀྱིས་བསད་པ། སྔགས་རིངས་ཀྱིས་བསད་པའི་ལས་སྦྱོར། ཟངས་གྲི་ཅན་གྱི་བསྙེན་སྒྲུབ།
ལས་སྦྱོར་གྱི་རྒྱ་གཞུང་གཅིག །བསྙེན་སྒྲུབ་བསད་གསུམ་གྱི་མན་ངག །ལས་མགོན་ཟངས་གྲི་ཅན་གྱི་སྒྲུབ་ཐབས་གཅིག །ལྷ་མོ་རྐྱང་སྒྲུབ། ལས་སྦྱོར་དམ་པས་མཛད་པ། ནག་པོ་ཆེན་པོ་ཕུར་བུའི་སྒྲུབ་ཐབས་ཀྱི་རྒྱ་གཞུང༌།
བྲམ་ཟེ་མཆོག་སྲེད་ཀྱི་ཕུར་བུ་སྒྲུབ་ཐབས་ཀྱི་རིམ་པ། ཕོ་རྐྱང་བཀའ་སྟོང་དུ་སྒྲུབ་པ། བསྙེན་སྒྲུབ་ལས་སྦྱོར་མནན་པ་དང་བཅས་པ། གསེར་གྱི་སྤུ་གྲིའི་གདམས་པ་དམ་པས་མཛད་པ།
ངག་མནན་ངག་སྲུང་རྣམས་གསན། གདོང་བཞི་པའི་རྗེས་གནང༌། དེའི་ཆོས་སྐོར་ལ། ཞལ་བཞི་པའི་ལོ་རྒྱུས། བསྙེན་སྒྲུབ་ལས་གསུམ་གཅིག་ཏུ་བསྡེབས་པའི་སྒྲུབ་ཐབས། གཞུང་མཆན་བཤད་པ་དང༌།
སྔགས་ཀྱི་ཐེམ་ཡིག །སྔགས་ཀྱི་གནད། གཡབ་པ་དར་ཐོགས་ཀྱིས་ཁམས་གསུམ་དབང་དུ་བསྡུ་པ། ནོར་སྒྲུབ་འཁོར་ལོའི་ཞལ་གདམས། རྭ་ཟོར། སྒོང་ཟོར། རང་དང་སློབ་མ་དང་རྫས་ཡོ་བྱད་རྣམས་གཏད་པ། གཙུག་ལག་ཁང་གཏད་པ།
གནས་མལ་དང་ནོར་རྫས་བསྲུང་བ། ཞལ་གདམས་དོན་དྲུག་མ། རྟེན་བཅའ་བའི་མན་ངག །ཐུགས་དམ་བསྐང་བའི་ཆོ་ག །མདོས་ཀྱི་ཆོ་ག །ལས་འགྲིག །སྦྱིན་སྲེག །བསྐྲད་པ། མནན་པ། རང་བསྲུང་བ་དང༌།
རྟེན་གྱི་འཁོར་ལོའི་མན་ངག་ལ་སོགས་པ་ཚང་མ། གཉན་ལོ་ཙཱ་བ་དར་མ་གྲགས་ཀྱིས་མཛད་པའི་བསྟོད་པ་རྣམས་གསན། ཡང་སྦྱོང་རྒྱུད་ཀྱི་མཆན་བུ། ས་བཅད་ཀྱི་སྤྱི་དོན་རྗེ་བཙུན་གྱིས་མཛད་པའི་སྟེང་ན་བཤད་བཀའ་གསན།
འཇམ་དབྱངས་

ཨ་ར་པ་ཙ་ན། འཇམ་དབྱངས་སྨྲ་སེང༌། འཇམ་དབྱངས་དཀར་པོ། མི་གཡོ་བ་དཀར་པོ། གཙུག་ཏོར་རྣམ་རྒྱལ། རྣམ་འཇོམས་བ་རི་ལུགས་ཀྱི་རྗེས་གནང༌། སྒྲོལ་མ་དཀར་མོའི་རྗེས་གནང༌། ངག་དབང་གྲགས་པའི་སྒྲུབ་ཐབས་འཆི་བསླུ་དང་བཅས་པ།
དོན་ཞགས་ལྷ་ལྔའི་རྗེས་གནང༌། དོན་ཡོད་ཞགས་པའི་གཟུངས། ཕར་ཕྱིན་དྲུག་གི་གཟུངས། གཙུག་ཏོར་དྲི་མེད་ཀྱི་ཆོས་སྐོར། སྒྲུབ་ཐབས་ཀུན་ལས་བཏུས་སམ་རྒྱ་མཚོར་གྲགས་པའི་རྗེས་གནང༌།
སྒྲུབ་ཐབས་ཀྱི་རྣམ་གྲངས་ཉིས་བརྒྱ་སུམ་ཅུ་རྩ་བགྲངས་པའི་ལུང་དང་བཅས་པ། སྒྲུབ་ཐབས་བརྒྱ་རྩར་གྲགས་པའི་རྗེས་གནང༌། སྒྲུབ་ཐབས་དགུ་བཅུ་གོ་དྲུག་གི་ལུང་དང་བཅས་པ། རྗེ་བཙུན་ས་སྐྱ་པ་ཡབ་སྲས་གསུམ་ཆོས་རྗེ་ཁུ་དབོན་དང་བཅས་པའི་བཀའ་འབུམ་གྱི་ལུང་རྣམས་གསན་ནོ།
།གཞན་ཡང་ཆོས་རྗེ་དཔལ་ལྡན་ཚུལ་ཁྲིམས་པའི་དྲུང་དུ། ཀྱེ་རྡོ་རྗེ་མན་ངག་ལུགས་ཀྱི་དབང་གསན་ཏེ། དཔལ་ལྡན་ས་སྐྱ་པའི་བསྟན་པ་ལ་འཇུག་པའི་སྒོ་དང་པོ་འདི་ཡིན་གསུངས།
ཀྱེ་རྡོར་ལུས་དཀྱིལ་གྱི་དབང༌། ཀྱེ་རྡོར་ནས་གླིང་མའི་དབང༌། སློབ་དཔོན་བྷ་ཝ་བྷ་དྲས་མཛད་པའི་ཀྱེ་རྡོར་གྱི་འགྲེལ་པ། སྒྲུབ་ཐབས་མཚོ་སྐྱེས།
མི་ཐུབ་ཟླ་བས་མཛད་པའི་ཀྱེ་རྡོར་གྱི་རྒྱ་གཞུང་ཚང་མ། རིན་ཆེན་འབར་བ། སྐབས་ཀྱི་འགྲེལ་ཆུང་བརྒྱད། བདེ་མཆོག་དྲིལ་བུ་པའི་དབང༌། བདེ་མཆོག་རྩ་རྒྱུད། རྣལ་འབྱོར་མ་ཀུན་སྤྱོད། ཕག་མོ་ཞལ་གཉིས་མའི་བྱིན་རླབས།
ལས་བཅུའི་སྒྲུབ་ཐབས། སྔགས་ཀྱི་དེ་ཁོ་ན་ཉིད་དང་བཅས་པའི་གཞུང༌། དེ་གསུམ་གྱི་དོན་འགྲེལ་རྗེ་བཙུན་གྱིས་མཛད་པ། ནཱ་རོ་མཁའ་སྤྱོད་ཀྱི་བྱིན་རླབས། ནཱ་རོ་པས་མཛད་པའི་སྒྲུབ་ཐབས།
བླ་མ་གོང་མས་མཛད་པའི་སྐོར་ཚང་མ། རྩ་དབུ་མའི་ཁྲིད། འཕགས་པ་རིན་པོ་ཆེས་མཛད་པའི་ནཱ་རོ་མཁའ་སྤྱོད་ཀྱི་སྐོར། མཻ་ཏྲི་མཁའ་སྤྱོད་ཀྱི་བྱིན་རླབས། མཻ་ཏྲི་པས་མཛད་པའི་སྒྲུབ་ཐབས།
ཉན་ཆེན་པས་མཛད་པའི་སྒྲུབ་ཐབས། བྱིན་རླབས་

ཆོ་ག་རྒྱལ་བའི་རྡོ་རྗེས་མཛད་པ། དཀར་མོ་ཉི་ཟླའི་རྗེས་གནང༌། སྦྱོང་རྒྱུད་དཀྱིལ་འཁོར་བཅུ་གཉིས་ཀྱི་དབང༌། གཙུག་ཏོར་གདུགས་དཀར་གྱི་དབང༌། དགའ་ལྡན་པ་བཀྲ་ཤིས་དཔལ་གྱིས་མཛད་པའི་དཀྱིལ་ཆོག
།ཆོས་རྗེ་བླ་མ་དམ་པས་མཛད་པའི་བླ་མའི་རྣལ་འབྱོར་ཞལ་ཤེས་དང་བཅས་པ། ཡིག་བརྒྱའི་བཟླས་ལུང༌། དེའི་མན་ངག་རྗེ་ས་ཆེན་གྱིས་མཛད་པ། ཨུཥྞཱི་ཥའི་བཟླས་ལུང་རྣམས་གསན། སྐབས་ཤིག་ན་ཆོས་རྗེ་ཡེ་ཤེས་རྒྱལ་མཚན་པས་གེགས་སེལ་འདྲ་དང་བཅས་པའི་ལམ་འབྲས་ཀྱི་ཆ་ལག་འགའ་ཞིག་ཞུ་བའི་ཚེ།
སྐུ་མདུན་ན་དགེ་བཤེས་འགའ་རེ་བཞུགས་འདུག་པ་རྣམས་ལ། དེང་འདིར་ལམ་འབྲས་ཀྱི་ཆོས་ཤིག་འཆད་པ་ཡིན་པས། ཁྱེད་རང་རྣམས་རེ་ཞིག་ལ་གཞན་དུ་གཤེགས་གསུངས་ནས།
ཁོང་རྣམས་གཤེགས་སོང༌། ཆོས་རྗེ་འདི་ཉིད་ལ་གཤེགས་ཀྱང་མི་གསུང༌། རྗེས་ཀྱང་དེ་ཉིད་དུ་ཀ་བཞུགས་པས། དེ་ཉིན་ཆོས་རྗེ་ཡེ་ཤེས་རྒྱལ་མཚན་པ་ལ་གནང་བའི་ལམ་འབྲས་ཀྱི་ཆ་ལག་རྣམས་གསན་པས་བླ་མ་ལ་མོས་གུས་ཐུན་མོང་མ་ཡིན་པ་དང༌།
ཐུགས་ལ་དགེས་ཚོར་བསམ་གྱིས་མི་ཁྱབ་པ་སྐྱེས་སོ་གསུངས་སོ། །གཞན་ཡང་བདེ་མཆོག་ལོ་ནག་དྲིལ་གསུམ་གྱི་ཕྱག་ལེན་དང་བཤད་པ་རྣམས་གསན་ནས་ཐུགས་སྦྱོང་ལེགས་པོ་མཛད་པས།
ཕྱག་ལེན་དང་གོ་རྒྱུ་རྣམས་ལ་ཐུགས་བསྐྱེད་ལེགས་པོ་བྱུང་བས། བླ་མ་དམ་པ་དཔལ་ལྡན་ཚུལ་ཁྲིམས་པ་ཐུགས་དགེས་ཏེ། སློབ་དཔོན་ཉིད་དགེ་བཤེས་དགའ་མོ་ཅིག་བྱུང་འདུག་ནན་ཏར་བཟང༌།
འུ་ཅག་བྲག་ཕུག་པའི་དགེ་བཤེས་ཅིག་བྱེད་པ་ཡིན་ནོ་ཞེས་གསུངས་སོ། །དེ་ལྟར་བླ་མ་དཔལ་ལྡན་ཚུལ་ཁྲིམས་པ་འདི་ལ་ཤིན་ཏུ་ཐུགས་མོས་ཆེ་སྟེ། ལམ་འབྲས་ཕྱག་མཆོད་ཀྱི་ཁ་བསྐོང་དུ།
དཔལ་ལྡན་རྩ་བའི་བླ་མ་མཆོག །ཚུལ་ཁྲིམས་ཐོས་བསམ་སྒོམ་པར་ལྡན། །བརྩེ་བས་མ་ནོར་ལམ་སྟོན་པའི། །བཀའ་དྲིན་ཅན་ཁྱོད་ལ་ཕྱག་འཚལ། །ཞེས་གསུངས་པར་སྣང་ངོ༌། །དགུང་ལོ་དགུ་པ་ནས།
དགུང་ལོ་ཉི་ཤུ་རྩ་ལྔའི་བར་དུ། གཙོ་ཆེར་ཆོས་རྗེ་ཡེ་

ཤེས་རྒྱལ་མཚན་པ་དང༌། གཞན་ཡང་ཆོས་རྗེ་དཔལ་ལྡན་པ་ལ་སོགས་པའི་དྲུང་དུ། བཀའ་ལུང་མན་ངག་མཐའ་ཡས་པའི་བཀའ་དྲིན་ནོས་ཏེ། དེ་རྣམས་ཀྱི་ཕྱག་ལེན་བཤད་པ། མན་ངག་ཕྲ་མོ་ཚུན་ཆད་ལ་སྒྲོ་འདོགས་ལེགས་པར་བཅད་དེ་ཤིན་ཏུ་མཁས་པར་མཛད་དོ།
།དགུང་ལོ་ཉི་ཤུ་རྩ་ལྔ་བཞེས་པའི་ཚེ། ཆོས་རྗེ་ཡེ་ཤེས་རྒྱལ་མཚན་པ་བདེ་བར་གཤེགས་ནས། ཐུགས་དགོངས་རྫོགས་པའི་ཐབས་རྣམས་ལེགས་པར་གྲུབ་པར་མཛད་དེ། སྔར་གསུང་ངག་རིན་པོ་ཆེ་མ་གསན་པས།
གསུང་ངག་གསན་པར་དགོངས་པ་ལ། ཆོས་རྗེ་ལོ་ཙཱ་བ་སྐྱབས་མཆོག་པ་དེ། ཆོས་རྗེ་དཔལ་ལྡན་བླ་མ་དམ་པའི་ཐུགས་སྲས་དགེ་བའི་བཤེས་གཉེན་མཐའ་ཡས་པ་ཡིན་ནོ་ཞེས་གྲགས་པ་ཆེ་བས་དེའི་དྲུང་དུ་གསུང་ངག་གསན་པར་བཞེད་དེ།
ཤངས་ཆོས་འཁོར་སྒང་དུ་བྱོན་པས། དང་པོར་གཞན་ལ་འདུལ་བ་མེ་ཏོག་ཕྲེང་རྒྱུད་གསུང་བའི་འཕྲོ་ལ་ཞུས་པས། ཁྱིམ་གྱི་འཆིང་བ་ལས་གྲོལ་ཏེ། །ཞེས་པའི་ཚིག་མཚམས་སུ་ཕེབས་པས།
ཨ་ལ་ལ་ཉིད་ཁྱད་འཕགས་དགའ་མོ་ཞིག་ཡིན་ཟེར་བ་བདེན་པར་གདའ། ཚིག་མཚམས་བཟང་པོ་བྱུང་བས་བསྟན་པ་ལ་ཕན་པའི་འདུལ་འཛིན་བཟང་པོ་ཅིག་འབྱུང་གི་ཞེས་ལུང་བསྟན་ཏེ། གསུང་ངག་རྫོགས་པ་ནི་མ་བྱུང༌།
འོན་ཀྱང་བླ་མ་ལྔ་བཅུ་པ། ཆོས་རྗེ་བླ་མ་དམ་པས་མཛད་པའི་བརྟག་གཉིས་ཊཱིཀ་ཆེན། གསང་འདུས་སྤྱི་དོན། རྩ་ལྟུང་བཅུ་བཞི་རྣམས་ཀྱི་བཤད་པ། སྣང་བ་གསུམ་གྱི་ཁྲིད། བླ་མའི་རྣལ་འབྱོར།
བཀའ་གདམས་ལམ་རིམ་གྱི་ཁྲིད་རྒྱས་པ། བློ་སྦྱོང་དོན་བདུན་མ། དབུ་མ་རྩ་ཤེ་འགྲེལ་པ་ཚིག་གསལ་གྱི་སྟེང་ནས་བཤད་པ། རིགས་པ་དྲུག་ཅུ་པ་དང༌། རྒྱུད་བླ་གཉིས་ཀྱི་ཊཱི་ཀ་ཆོས་རྗེ་ཉིད་ཀྱིས་མཛད་པའི་སྟེང་ནས་བཤད་པ།
ཀུན་ལས་བཏུས་ཀྱི་བཤད་པ། སོ་སོར་ཐར་པའི་མདོ། ཚུལ་ཁྲིམས་ཡང་དག་པར་ལྡན་པའི་མདོ་ལ་སོགས་པ་གསུང་རབ་སྤྱིའི་གོ་བ་ལ་ཐུགས་བསྐྱེད་ཆེན་པོ་དང༌། འདུལ་བའི་ཕྱག་ལེན་ཡང་ལེགས་པར་མཁྱེན་པས།
ཐུགས་ལེགས་པར་དགེས་པ་དང༌། བླ་མ་ལ་དད་གུས་ཆེན་པོ་སྐྱེས་

སོ། །དེའི་དུས་ནུབ་གཅིག་མནལ་ལམ་དུ། གཟུགས་འདི་ལྟར་ཡིན་གྱི་ངེས་པ་མེད་པའི་སྒྲ་ཅིག་ལ། བླ་མ་ཀུན་དགའ་བཟང་པོ་ལམ་འབྲས་ཞུ་ན་འདི་ན་ཡར་བྱོན་ཟེར་བ་ཞིག་བྱུང་བས། དེར་བྱོན་པས་རི་འབོར་ཅིག་ན།
དང་ར་སྒོ་བྱང་བསྟན་རྩིག་པ་ཁྲོ་ལེ་བ་བྱས་པ། ནང་ན་ཡར་རྡོ་ཁྲོབ་སེ་བྱས་པ་ཅིག་གི་ནང་ན་ཁང་པ་སྒོ་ཤར་བསྟན་ཅིག་འདུག་པའི་སྐས་ཅིག་ལ་འཛེགས་བྱོན་པས་སྐས་མགོ་ན་དགེ་བཤེས་ཤ་རྩི་སྨུག་སེ་བ་ཅིག་གིས་སྤོས་སྣ་བྱས་གདན་དྲངས་བྱོན་པས།
མཚམས་ཤིག་གི་ཁ་ལྷོར་བསྟན་ཅིག་ན། བླ་མ་སྐུ་བགྲེས་སེ་བ་བེར་ཐུལ་འདྲ་བ་བསྣམས་པ་ཅིག་དང་མཇལ་བ་རྨིས་སོ། །དེ་ནས་ཡང་ས་སྐྱར་ཕེབས་ནས་གསུང་ངག་གསན་པར་བཞེད་པ་ལ་ཆོས་རྗེ་དཔལ་ལྡན་ཚུལ་ཁྲིམས་པ་ལ་མངའ་བའི་གསུང་ངག་གི་སྐོར་ཡོངས་སུ་རྫོགས་པར་གསན་པ།
ཆོས་རྗེ་ཡེ་ཤེས་རྒྱལ་མཚན་པ་ནི་བདེ་བར་གཤེགས། མི་ཉག་གི་སྟོན་པ་རིན་ཆེན་རྡོ་རྗེ་བྱ་བ་ཅིག་ཡོད་པ་ནི།
མདོ་ཁམས་སུ་གཤེགས་པས། ད་སུ་དྲག་སྙམ་དུ་དགོངས་པ་ན། སྔར་ཆོས་རྗེ་དཔལ་ལྡན་པའི་གསུང་ཅིག་ལ། ལམ་འབྲས་བུ་དང་བཅས་པའི་མན་ངག་གི་རྩད་གཅོད་པ་ལ། སློབ་དཔོན་ཆེན་པོ་ཡེ་ཤེས་རྒྱལ་མཚན་པ་བས་ཀྱང༌།
སློབ་དཔོན་བུདྡྷ་ཤྲཱི་བ་ངོས་ཀྱང་མཁས་པ་ཅིག་འདུག་གསུངས་པ་སྙན་ན་བཞུགས་པ་དང༌། བླ་མ་དམ་པ་དཔལ་ལྡན་པ་བདེ་བར་གཤེགས་པ་ལ་ཉེ་བ་དེའི་ཚེ་ལམ་འབྲས་མ་རྫོགས་པའི་དགེ་བཤེས་ཅིག་ལ།
ལམ་འབྲས་ཀྱི་འཕྲོ་རྣམས་སློབ་དཔོན་ཆེན་པོ་ཡེ་ཤེས་རྒྱལ་མཚན་པ་དང༌། སློབ་དཔོན་བུདྡྷ་ཤྲཱི་བ་གཉིས་ཀ་ལ་ཞུས་ཤིག་གསུངས་པ་གསན་པ་དང༌། ཆོས་རྗེ་བུདྡྷ་བའི་དྲུང་དུ་གཤེགས་པའི་དགེ་བཤེས་གཅིག་དང་གསུང་གླེང་བྱུང་བས།
ཆོས་རྗེ་བུདྡྷ་བ་དེ་དགེ་བའི་བཤེས་གཉེན་མཐའ་ཡས་པ་ཅིག་འདུག་ཟེར་བས། ཆོས་རྗེ་བུདྡྷ་བའི་དྲུང་དུ་ལམ་འབྲས་གསན་པར་དགོངས་ཏེ། བྱི་བའི་ལོ་ལ་བྱང་གི་ཆུ་ཁའི་ཞི་དགོན་དུ་བྱོན་པས།
སྔར་ཆོས་འཁོར་སྒང་དུ་རྨི་ལམ་དུ་བྱུང་བའི་རི་འབོར་དང༌། དང་ར་དང༌། ཁང་པ་

རྣམས་ཇི་ལྟ་བ་བཞིན་དུ་འདུག་པའི་སྐས་ལ་འཛེགས་བྱོན་པས། སྐས་མགོ་ན་སློབ་དཔོན་ཉི་མ་ཟེར་བ། སྔར་མནལ་ལམ་དུ་བྱུང་བའི་རྣམ་པ་ཇི་ལྟ་བ་བཞིན་བྱས་པ་ཅིག་གིས་སྤོས་སྣ་བྱས་བྱོན་པས། མཚམས་ཤིག་གི་དབུས་ཞལ་ལྷོར་བསྟན་ཅིག་ན།
ཆོས་རྗེ་བུདྡྷ་བ་བེར་ཐུལ་རྙིང་པ་ཅིག་བསྣམས་ནས་འདུག་པ་དང་མཇལ་བས། སྔར་གྱི་མནལ་ལམ་དྲན་པ་དང༌། དེ་ཉིད་དུ་དད་གུས་བསམ་གྱིས་མི་ཁྱབ་པ་བྱུང་བས། ལུས་ཉམས་མནན་གྱིས་མི་ནོན་པ་ལྟ་བུ་བྱུང་ཡང༌།
ཐུགས་དྲན་འཛིན་ཆེན་པོ་མཛད་པས་ནོན་ཙམ་བྱུང༌། དེ་ནས་མཚམས་དེའི་ཤར་འགུག་ཅིག་ན་བཞུགས་གདན་ཅིག་མཛད་འདུག་པ་ལ་བཞུགས་ནས་འཕྲོས་གཏམ་དང་ཞུས་གནང་མང་དུ་བྱུང་ངོ༌།
དེ་ནས་ཞི་དགོན་དུ་བྱི་ལོའི་འཕྲོ་དང་གླང་ལོ་སྟེ་ལོ་གཉིས་བཞུགས་ནས་ལམ་འབྲས་ཀྱི་གཞུང་ཁྲིད་ཚར་བར་གསན། སྟག་ལོ་ལ་ཆོས་རྗེ་བུདྡྷ་བས་ས་སྐྱར་བྱོན་ནས། ས་སྐྱ་ས་བཟང་གཉིས་སུ་ཟླ་བ་དགུ་བཞུགས་ཞེས་མུས་ཆེན་གསུང༌།
པཎ་ཆེན་གྲགས་རྒྱལ་དང་ཆོས་དཔལ་བས་ཟླ་བ་བཅུ་གཅིག་བཞུགས་པར་བཤད། དེའི་བར་ལ་གསུང་ངག་རིན་པོ་ཆེ་ལམ་འབྲས་བུ་དང་བཅས་པ་ལ་སོགས་པ་ཆོས་རྗེ་བུདྡྷ་པ་ཉིད་ལ་མངའ་བའི་གདམས་ངག་ཐམས་ཅད་ཡོངས་སུ་རྫོགས་པར་གསན་ཏེ།
དེ་ཡང་ལམ་འབྲས་དང་འབྲེལ་པའི་དབང༌། བཤད་པ་ཉམས་ཁྲིད། གེགས་སེལ་ལ་སོགས་པ་མན་ངག་ཕྲ་མོ་ཚུན་ཆད་མ་ལུས་པར་གསན་ཅིང༌། སྟན་ཐོག་གཅིག་གི་སྟེང་དུ་ཁྲིད་ཟླ་བ་དགུ་ཉམས་ལེན་མཛད།
།ལམ་རྟགས་རྣམས་རྫོགས་པར་ཤར། དེ་དུས་ཆོས་རྗེ་བུདྡྷ་བའི་ཞལ་ནས་ཁྲིད་འཇུར་བོ་འདི་ལྟ་བུ་བྱས་པ་ལ། གནས་སྦྱོང་འཇམ་པ་མ་བྱུང་བ་སྡིག་ཤས་ཤིན་ཏུ་ཆུང་བའི་རྟགས་ཡིན་གསུང༌།
དེ་ལྟར་ཉམས་སུ་བླངས་ནས། ཉམས་སུ་མྱོང་སྟེ། སྙན་བརྒྱུད་བཞིའི་གདམས་པ་ཡིན་ནོ། །དེ་བཞིན་དུ་ལམ་སྐོར་རྣམས་དང༌། ཞར་བྱུང་གི་མན་ངག་དང་བཅས་པ་ཡོངས་རྫོགས་གསན་ཞིང༌། གཞན་ཡང་ཟབ་ལམ་རྡོ་རྗེའི་རྣལ་འབྱོར་སྦྱོར་བ་ཡན་ལག་དྲུག་པའི་ཁྲིད།

བཤད་པ། གེགས་སེལ་ལ་སོགས་པའི་སྐོར་རྣམས་དང༌། ནི་གུ་ཆོས་དྲུག་གི་ཁྲིད་ལ་སོགས་པའི་སྐོར་རྣམས་དང༌། གསང་འདུས་མི་བསྐྱོད་པའི་དབང་འགོས་ནས་བརྒྱུད་པ། གསང་འདུས་ལུས་དཀྱིལ་གྱི་དབང༌། རྫོགས་རིམ་ཟབ་མོ་གསང་འདུས་རིམ་ལྔ་དམར་ཁྲིད་དབང་གོང་མ་དང་བཅས་པ།
མན་ངག་ནག་ཁྲིད་དུ་གྲགས་པ་རྣམས་གསན་ནོ། །དེ་ལྟར་གསུང་ངག་ལ་སོགས་པ་དེ་རྣམས་ཀྱི་མན་ངག་གི་རྣམ་གྲངས་རྣམས་ནི་མཐའ་ཡས་པས་འདིར་ཡི་གེ་མངས་བས་འཇིགས་ནས་མ་བྲིས་པས་གསན་ཡིག་ཏུ་ཤེས་པར་བྱའོ།
།གཞན་ཡང་དབུ་མ་ལུགས་ཀྱི་སེམས་བསྐྱེད་ཀྱི་ཆོ་ག །སེམས་ཙམ་ལུགས་ཀྱི་སེམས་བསྐྱེད་ཀྱི་ཆོ་ག །ཐུགས་རྗེ་ཆེན་པོའི་སྨྱུང་གནས། རྒྱལ་སྲས་སེམས་དཔའ་ཆེན་པོའི་བཀའ་འབུམ་ཐོར་བུ་བའི་ལུང༌།
གཤེད་དམར་ལྷ་བཅུ་གསུམ་མ། སྒྲོལ་མ་ལུས་དཀྱིལ། བདེ་མཆོག་དྲིལ་བུ་པ་རྣམས་ཀྱི་དབང༌། ནཱ་རོ་མཁའ་སྤྱོད་ཀྱི་བྱིན་རླབས། ཕག་མོ་ཞལ་གཉིས་མ།
དོན་གྲུབ་མ། དབུ་བཅད་མ་གསུམ་གྱི་བྱིན་རླབས། གུར་མགོན་ལྕམ་དྲལ་གྱི་རྗེས་གནང་ཐུན་མོང་བ། གུར་མགོན་ལྷ་བརྒྱད་ཀྱི་རྗེས་གནང་ཐུན་མོང་མ་ཡིན་པ། གདོང་བཞི་པའི་རྗེས་གནང༌། གཞན་ཡང་ཚེ་དཔག་མེད་ཀྱི་སྒྲུབ་ཐབས་ལ་སོགས་པ་གསན་ནོ།
།དེ་ལྟར་གདམས་ངག་མ་ལུས་པ་བུམ་པ་གང་འབྱོའི་ཚུལ་དུ་གནང་ཚར་བ་དང༌། ཆོས་རྗེ་བུདྡྷ་པའི་གསུང་གིས། ངེད་ལ་ཆོས་རྗེ་དཔལ་ལྡན་ཚུལ་ཁྲིམས་པས་གནང་བའི་གདམས་ངག་འདི་རྣམས་ཁྱེད་ལ་རྫོགས་པར་འཕྲོད་ན་སྙམ་པ་དེ་འཕྲོད་པས་སེམས་བདེ་གསུངས་ནས་ཐུགས་བཞེད་ལེགས་པར་གྲུབ་པར་མཛད་པ་ཡིན་ནོ།
།སྒྲུབ་པ་ལུང་སྦྱིན་གྱི་སྐབས་སུ། ཁྱེད་ཀྱིས་རྩེ་གཅིག་ཏུ་ར་ས་བྲག་ཕུག་ཏུ་སྒྲུབ་པར་བྱས་ན་ལུས་འདི་ཁོ་ན་ལ་གྲུབ་མཐའ་སྙོགས་ཤིང༌།
བཤད་པ་དང་གཞན་དོན་བྱས་ན། སྤྱིར་སངས་རྒྱས་ཀྱི་བསྟན་པ་དང༌། བྱེ་བྲག་ཏུ་དཔལ་ལྡན་ས་སྐྱ་པའི་བཤད་སྒྲུབ་ཀྱི་བསྟན་པ་ཉིན་མོ་ལྟར་གསལ་བར་བྱེད་དོ།
།དེ་ལྟ་ན་ཡང་བསྟན་པ་ཉམས་དམའ་བས་གཙོ་བོར་བཤད་ཉན་

བྱེད་པ་གལ་ཆེའོ་ཞེས་དང༌། ལྷག་པར་མ་འོངས་པ་ན་ལམ་འབྲས་ཀྱི་སློབ་མ་དང་བརྒྱུད་འཛིན་མང་དུ་འབྱུང་བར་ལུང་བསྟན་ཏོ། །དེ་ཡན་ཆད་ཟླ་བ་བཅུ་གཅིག་སོང༌། དེ་རྗེས་ཟླ་བ་དྲུག་ཏུ་སྦྱོར་དྲུག་བསྐྱངས་པས་རྒྱུད་འགྲེལ་ལས་གསུངས་པའི།
རེ་ག་ནག་པོ་དྲི་མེད་འོད་ཟེར་འཕྲོ་བ་དུས་ཀྱི་རྩ་ལ་མཐོང་བར་འགྱུར་གྱི་བར་དུའོ་ཞེས་པ་དང༌། དེའི་དབུས་སུ་སངས་རྒྱས་གཟུགས་ནི་ཡུལ་དང་རྣམ་པར་བྲལ་བ་དུ་མ་ལོངས་སྤྱོད་རྫོགས་པའི་སྐུའོ་ཞེས་སོགས་ཀྱི་ཉམས་སྣང་རྣམས་འཁྲུངས་སོ།
།དེ་དུས་ཕྱི་རོལ་དུ་སྟོང་གཟུགས་ལ་དཀྱིལ་འཁོར་དུ་མའི་ལྷ་ཐམས་ཅད་དང༌། སངས་རྒྱས་སྤྲུལ་པའི་སྐུའི་རྣམ་པ་སྤྱན་ནམ་མཁའ་ལ་ལོག་གེ་བྱས་པ་མང་དུ་བྱུང༌།
སྤྱན་གྱེན་དུ་གཟིགས་པ་དེ་རྣམས་ཅི་ཡིན་ནམ་སྙམ་སྟེ། རང་གི་མིག་གི་བྱེད་པའི་རྟེན་འབྲེལ་ཡིན་པ་འདྲ་གསུང༌། ནང་དུ་རྩ་དབུ་མ་སྲོག་ཤིང་གི་ཚུལ་དུ་གནས་པའི་ནང་དུ་དཀྱིལ་འཁོར་གྱི་ལྷ་དང་བཅས་པ་མང་དུ་གཟིགས་པ་ལ།
རིམ་གྱིས་སྟེང་ནས་སྟེང་དུ་ཐུགས་གཏད་པས་ཤིན་ཏུ་དགེས་པ་ཆེན་པོ་བྱུང་མོད། དེ་དུས་དེ་ནས་བཤད་པའི་གེགས་བྱུང་བ་ལ། འགྲེལ་པ་ནས་བཤད་པའི་གེགས་སེལ་དབང་རྒྱལ་ལུགས་དེ་དྲན་པས་གེགས་ཐམས་ཅད་སེལ་ནུས་གསུངས།
གཞན་ཡང་དེ་བཞིན་གཤེགས་པའི་སྐུ་དང་མཆོད་རྟེན། དཀྱིལ་འཁོར་གྱི་ལྷ་ཚོགས་དཔག་ཏུ་མེད་པ་གཟིགས་པ་སོགས་རྒྱས་ཤིང་ཡ་མཚན་ཆེ་བ་ཡོད་མོད་ཀྱི་རེ་ཞིག་དེ་ཙམ་མོ།
རྣམ་ཀུན་མཆོག་ལྡན་གྱི་སྟོང་གཟུགས་ཚད་མེད་པ་མཐོང་སྟེ། དཔལ་དམ་ཚིག་ཆེན་པོའི་རྒྱུད་དུ། སྒྱུ་མ་ལྟ་བུའི་ཏིང་ངེ་འཛིན་དང༌། །དཀྱིལ་འཁོར་རྣམས་ཀྱང་རྒྱ་ཆེ་བ།
།གཟུགས་སྒྲ་དེ་བཞིན་དྲི་དང་ནི། །རྣལ་འབྱོར་པ་ཡིས་རྟག་བསྐྱང་བྱ། །ཞེས་པ་ལྟར་རོ། །གཞན་ཡང་ཐམས་ཅད་མཁྱེན་པ་གཡག་སྟོན་ཆོས་རྗེའི་དྲུང་དུ། སྔ་ཕྱིར་ལོ་བཞི་ལྔ་ཅིག་གི་སྐྱ་ལ་ཕར་ཕྱིན་གྱི་བཤད་པ་ཚར་ཕྱེད་དང་གཉིས་གཡག་ཊཱིཀ་དང་བཅས་པ་ཐུགས་སུ་ཆུད་པར་མཛད།
རྒྱུད་བླ་མ། འཇུག་པར་རང་འགྲེལ། ཚད་མ་རྣམ་འགྲེལ།

རིགས་གཏེར་ལ་སོགས་པ་དུ་མ་གསན་ནོ། །གཞན་ཡང་བདག་པོ་བླ་མ་ཆེན་པོ་ཀུན་དགའ་རྒྱལ་མཚན་པའི་དྲུང་དུ། ཀྱེ་རྡོར་ཌོཾ་བི་ལུགས། སྒྲོལ་མ་བཅུ་བདུན་མའི་དབང༌། ཆོས་རྗེ་དཔལ་ལྡན་བླ་མ་དམ་པས་མཛད་པའི་བཀའ་འབུམ་དུས་འཁོར་འགྲེལ་ཆེན་གྱི་འགྲེལ་བཤད་ཆེན་མོ་ལ་སོགས་པ་པུུ་སྟི་སུམ་ཅུ་སོ་ལྷག་ཅིག་གི་ལུང༌།
ས་སྐྱ་པའི་དགེ་བཤེས་མང་པོ་ལ་མཛད་པ་ལས་ཕལ་ཆེ་བས་རྫོགས་པར་གསན་པ་མ་བྱུང༌། ཆོས་རྗེ་རིན་པོ་ཆེ་འདི་ཉིད་ནི་སྐུ་ན་གཞོན་ནུ་ནས།
དོན་གཉེར་དང་ཐུགས་རྩོལ་གཞན་དང་མི་འདྲ་བས་ཡོངས་སུ་རྫོགས་པར་གསན་ནོ། །དེ་ནས་སྐུ་ན་གཞོན་ནུའི་དུས་སུ་ས་སྐྱ་ན་བཞུགས་པའི་དགེ་བའི་བཤེས་གཉེན་བཟང་བ་ཕལ་མོ་ཆེ་བའི་སྐུ་མདུན་དུ་བྱོན་ཏེ།
གྲུབ་མཐའ་ཕྱག་ལེན་ལ་སོགས་པའི་དྲི་བ་དང༌། ཕྱག་དཔེའི་རིགས་སུ་ལ་ཅི་འདུག་གི་རྟོག་དཔྱོད་མཛད་པ་ན། ཟུར་ཁང་པའི་དགེ་བའི་བཤེས་གཉེན་དགེ་སློང་མགོན་པོ་དཔལ་ཞེས་བྱ་བ་ས་དཀར་ལོགས་ན་བཞུགས་པ་ཅིག་ཡོད་པ་ན་རེ།
ས་སྐྱ་པའི་ཆོས་ལེགས་པོ་ཅིག་ཤེས་པར་འདོད་ན། བླ་མ་གོང་མའི་གསུང་རབ་བལྟ་རྟོག་ལེགས་པོ་བྱེད་དགོས་པ་ཡིན་གསུངས་པས། དེ་ལ་ཐུགས་ངེས་ཤེས་གཏིང་ནས་འདྲོངས་ཏེ།
དེ་ཤིན་ཏུ་བདེན། ཅི་ནས་ཀྱང་དེ་ལྟ་བུ་ཅིག་བྱ་དགོས་སྙམ་དུ་དགོངས་ཏེ། ཆོས་རྗེ་ཡེ་ཤེས་རྒྱལ་མཚན་པའི་དྲུང་དུ་ཡང་འོ་སྐོལ་གྱི་བླ་མ་གོང་མའི་གསུང་རབ་འདི་ཚོ་དར་བ་བྱུང་ན།
ས་སྐྱ་པའི་བསྟན་པ་ལ་ཁྱད་ཆེ་བར་གདའ་སྟེ་ཞེས་ཞུས་པས། དེ་བཞིན་ཅིས་ཀྱང་བྱེད་པས། ཁྱེད་ཀྱིས་ཀྱང་བླ་མ་གོང་མའི་དཔེ་ཆ་གང་ན་ཅི་འདུག་གི་རྩད་གཅོད་ལེགས་པོ་གྱིས་ཤིག་གསུང༌།
ཁོང་པ་རང་གིས་སྔར་ལོ་དཔེ་རྡོར་བསོད་ཀྱི་ཊཱི་ཀའི་སྟེང་ནས་བརྟག་གཉིས་ལ་ཐུགས་སྦྱོངས་མཛད་པ། ཕྱིས་དག་ལྡན་ལ་བསྒྱུར་བ་སོགས་བླ་མ་གོང་མའི་གསུང་རབ་ལ་གཟིགས་རྟོགས་ལེགས་པོ་མཛད་ནས་བཤད་ཉན་གྱིས་གཏན་ལ་ཕབ་ཅིང༌།
དག་ལྡན་ཁ་བསྐོང་ལ་སོགས་པའི་ཡིག་ཆ་བཟང་པོ་ཡང་མཛད་ནས། ས་སྐྱ་པའི་དགེ་

བའི་བཤེས་གཉེན་མང་པོ་ལ་གསུངས་པས། ཐམས་ཅད་ལ་ཡང་ཐུགས་སྐྱེད་ཆེན་པོ་བྱུང་ལ། ཁྱད་པར་དུ་ཡང་ཆོས་རྗེ་འདི་ཉིད་དེ་དུས་གསན་མཁན་རྣམས་ཀྱི་ནང་ནས། སྐུ་ན་གཞོན་ཤོས་ཡིན་ཀྱང༌། ལྷག་པར་ཐུགས་བསྐྱེད་ཆེ་ཞིང་ཚིག་དོན་ཐམས་ཅད་ལ་ཕུལ་དུ་ཕྱིན་པར་ཐག་ཆོད་པ་ཡིན་ནོ།
།རྗེའི་ཞལ་སྔ་ནས་ཀྱང་གོང་མའི་གསུང་རབ་ཀྱི་དཔེ་ཆའི་རྩད་གཅོད་ལ་ཐུགས་རྩོལ་ལེགས་པོ་མཛད་ནས། དཔེ་ཆ་འགའ་རེ་ཆོས་རྗེ་ཡེ་ཤེས་རྒྱལ་མཚན་པ་ལ་ཡང་གཟིགས་པ་ཕུལ།
ཆོས་རྗེ་པ་རང་གིས་གཟིགས་རྟོག་མཐར་ཕྱིན་པར་མཛད་པས་གོང་མའི་གསུང་རབ་ཀྱི་དགོངས་པ་དཔྱིས་ཕྱིན་པར་ཐུགས་སུ་ཆུད་དེ། བླ་མ་གོང་མ་རྣམས་ཀྱི་གྲུབ་མཐའ་དང༌། གསུང་རབ་ཀྱི་རྣམ་གྲངས་རྣམས་ཤིན་ཏུ་ཕྲ་མོ་ཚུན་ཆད་ཀྱང་ཐུགས་ལ་འཛིན་པར་བཞུགས་པ་ཡིན་ནོ།
།ཡང་སྐབས་ཤིག་ཏུ་ཆོས་ལྡན་སེང་གེ་བྱ་བ་རབ་བྱུང་གི་ཆ་ལུགས་ལ་སྤྱོད་པ་ཁྲོབ་སེ་བྱས་པ་ཅིག་ཡོད་པའི་གོས་ཀྱི་མཐའ་སྐུ་ལུས་ལ་ཕོག་པའི་རྐྱེན་བྱས་ནས།
ཐུགས་མནལ་དུ་མི་ཕེབས་པ་སྡུག་བསྔལ་ཆེན་པོ་དང་བཅས་པའི་ཁམས་འདུས་དྲག་པོ་ཅིག་བྱུང་བ་ལ། ཆོས་རྗེ་ཡེ་ཤེས་རྒྱལ་མཚན་པ་ཡང་དགོན་ན་བཞུགས་པའི་དྲུང་དུ།
རྗེ་བཙུན་སྒྲོལ་མ་ལྷ་བཅུ་བདུན་མའི་དབང་ཅིག་ཞུས་པས། ཁམས་འདུས་པ་དེ་ལས་གྲོལ་ནས་སྤྱིར་གསུང་རབ་དགོངས་འགྲེལ་དང་བཅས་པ་མཐའ་དག་ལ་ཐོས་བསམ་མཐར་ཕྱིན་པར་བྱས་ཏེ། བསྟན་པ་དང་སེམས་ཅན་གྱི་དོན་རྒྱ་ཆེན་པོ་བྱ་དགོས་པའི་ཐུགས་ཀྱི་གོ་ཆ་ཆེན་པོ་དང༌།
ཐོས་བསམ་ལ་སོགས་པ་བྱེད་པ་ལ་དཀའ་ཚེགས་ཅི་ཡང་མེད་སྙམ་པའི་ཐུགས་ལ་གདེངས་ཆེན་པོ་ཡང་འཁྲུངས་ཏེ། བླ་བྲང་ཤར་ན་བཞུགས་པའི་ཕྱག་དཔེ་མདོ་སྡེ་ལ་ཆོས་རྗེ་ས་པཎ་གྱིས་མཆན་བཏབ་པ་ལ་སོགས་པ་པུ་སྟི་དྲུག་བརྒྱ་བརྒྱད་ཅུ་ལྷག་ཙམ་ལ་གཟིགས་རྟོག་ལེགས་པར་མཛད།
སྒོ་རུམ་གྱི་ཕྱག་དཔེ་རྣམས་ལ་གཟིགས་རྟོག་མཛད་པར་དགོངས་པའི་ཚེ།
གཞི་ཐོག་ཏུ་བདག་ཆེན་ཀུན་རིན་པའི་དྲུང་དུ་བྱོན་པས། དེ་ན་དཔེ་ཆ་ཟང་ཟིང་

ཕད་བུ་གང་འདུག་པ་ལ་གཟིགས་པས། དེའི་ནང་ན་དཔེ་ཆ་མགོ་ཚེམ་ཅིག་འདུག་པ། སྒོ་རུམ་གྱི་ཕྱག་དཔེའི་དཀར་ཆག་ཏུ་འདུག་པ་ཐུགས་དགེས་ཏེ། བདག་ཆེན་གྱི་དྲུང་དུ། བདག་སྒོ་རུམ་གྱི་ཕྱག་དཔེ་རྣམས་ལ་ལྟ་རྟོག་ཚར་གཅིག་བྱེད་འདོད་ལགས་པ།
སྒོ་རུམ་གྱི་དཀོན་གཉེར་དང་འདྲིས་ཟབ་པོ་མེད་པས། བདག་ཆེན་གྱི་དྲུང་ནས་དཀོན་གཉེར་ལ། ཁོང་ཕྱག་དཔེ་རྣམས་ལྟ་རྟོག་ཚར་གཅིག་བྱེད་འདོད་པར་འདུག་པས། སྒོ་རུམ་དུ་བལྟ་ན་བལྟ་ས་ཡོད་པ་དང༌།
གཞན་དུ་བལྟ་ན་དཔེ་ཆ་གཡར་པོ་གྱིས་གསུངས་པའི་ཞལ་ད་ཅིག་ཐུགས་རྗེས་འཛིན་པར་ཞུ་ཞེས་ཞུས་པས། དེ་བཞིན་བྱས་པས་ཆོག་གི་གསུངས་ནས། བདག་ཆེན་གྱི་དྲུང་དུ་དཀོན་གཉེར་བོས་ཏེ།
དེ་བཞིན་གྱི་ཞལ་ད་གནང་བས། ཇི་ལྟར་དགོངས་པ་ལྟར་གྱི་གཡར་པོ་བྱུང་སྟེ། གུ་གེ་པཎྜི་ཏས་དགུ་རིམ་ཞེས་གསུངས་ཤིང་ཆོས་རྗེ་ས་པཎ་གྱིས་ཕྱག་དཔེ་ཁང་དུ་བཤད། པོད་གྲངས་སུམ་སྟོང་ཟིན་ཙམ་ལོ་གསུམ་གྱི་བར་དུ་རེས་སྒོ་རུམ་དུ་བྱོན་ནས་གཟིགས།
རེས་གཞན་དུ་དཔེ་ཆ་གདན་དྲངས་ཏེ་གཟིགས་ནས། གཟིགས་རྟོག་མཐར་ཕྱིན་པར་མཛད་པས་སྤྱི་དང་བྱེ་བྲག་གི་གསུང་རབ་ཀྱི་དོན་ལ་ཐུགས་སྐྱེད་མཐའ་ཡས་པ་བྱུང་གསུངས་སོ།
།གཞན་ཡང་འཕགས་པ་གཞོན་ནུ་བློ་གྲོས་པའི་དྲུང་དུ། ཧོར་དུས་ཀྱི་ཏ་ཧུན་གྱི་ཆོས་གོས་བེར་ཐུལ། གོས་ཡུག་གན་རྒྱ་མ་ཉམས་པ་སོགས་ཞབས་ཏོག་དང་བསྙེན་བཀུར་གྱིས་ཤིན་ཏུ་མཉེས་པར་མཛད་དེ།
རྡོ་རྗེ་ཕྲེང་བའི་དབང་ཡོངས་སུ་རྫོགས་པ། ཕྲེང་བ་སྐོར་གསུམ་གྱི་ལུང༌། ཀྲྀ་ཡ་ས་མུཙྪའི་དབང༌། དཀྱིལ་ཆོག་གི་ལུང༌། གསང་འདུས་འཇམ་རྡོར། གཤིན་རྗེའི་གཤེད་དགྲ་ནག་རྭ་ལུགས།
གདོང་དྲུག་རྭ་ལུགས། འཇིག་བྱེད་རོ་ལངས་བརྒྱད་སྐོར་རྭ་ལུགས། འཇིགས་བྱེད་བཅུ་གསུམ་མ། འཇིགས་བྱེད་ལྷ་ཞེ་དགུ་མ། གཤེད་དམར་ལྷ་ལྔ་མ། ལྷ་བཅུ་གསུམ་མ། དགྲ་ནག་ཞང་ལུགས། ཕྱག་ན་རྡོ་རྗེ་འཁོར་ལོ་ཆེན་པོ་རྣམས་ཀྱི་དབང༌།
སློབ་དཔོན་ནག་པོ་

པའི་ལུགས་ཀྱི་ཀྱེ་རྡོ་རྗེའི་དཀྱིལ་འཁོར་ཆེན་པོ་བཞིའི་དབང༌། སཾ་པུ་ཊ་ནས་གསུངས་པའི་ཀྱེ་རྡོར་ལྷ་བཅུ་བདུན་མ། སཾ་པུ་ཊ་རྡོར་དབྱིངས། གུར་རིགས་བསྡུས་རྔོག་ལུགས། བདེ་མཆོག་འཁྲུལ་སྤོང༌། བདེ་མཆོག་རྡོ་རྗེ་མཁའ་འགྲོ།
།མཁའ་འགྲོ་རྒྱ་མཚོ། བདེ་མཆོག་སྡོམ་འབྱུང༌། སངས་རྒྱས་མཉམ་སྦྱོར་རིགས་བསྡུས། མཉམ་སྦྱོར་རྡོ་རྗེ་སེམས་དཔའ། རྡོ་རྗེ་གདན་བཞིའི་ཡབ་བཀའ། ཡུམ་བཀའ། གདན་བཞིའི་དཀྱིལ་ཆོག་རྒྱས་པ།
མ་ཧཱ་མཱ་ཡ། སངས་རྒྱས་ཐོད་པ་ལྷ་ཉེར་ལྔ་མ། ལྷ་དགུ་མ། མི་གཡོ་བླ་མེད་ལྷ་དགུ་མ། ལྷ་བཅུ་གསུམ་མ། སྒྲོལ་མ་ལྷ་བཅུ་བདུན་མ། མཆོག་གི་སྒྲོལ་མ། གུར་མགོན་ལྷ་བཅུ་བདུན་མ།
དུས་འཁོར་ཆོས་དབྱིངས་གསུང་དབང༌། སྦྱོང་རྒྱུད་དཀྱིལ་འཁོར་བཅུ་གཉིས། རྣམ་སྣང་མངོན་བྱང༌། མི་འཁྲུགས་པ་ལྷ་དགུ་མ་རྣམས་ཀྱི་དབང་གསན། དབང་དེ་རྣམས་དང་འབྲེལ་བའི་སྒྲུབ་དཀྱིལ་ལ་སོགས་པའི་རྒྱ་གཞུང་དང༌།
བོད་ཀྱི་ཡིག་ཆ་རྣམས་ཀྱང་གསན་ནོ། །གཞན་ཡང་རྗེས་གནང་དང༌། སྒྲུབ་ཐབས་ལ་སོགས་པ་མཐའ་ཡས་པ་དང༌། ཨུ་རྒྱན་བསྙེན་སྒྲུབ་ཀྱི་སྐོར། བདེ་མཆོག་སྙན་བརྒྱུད་ཀྱི་སྐོར་ཚང་མ། རྒྱུད་འབུམ་ཡོངས་སུ་རྫོགས་པ།
མདོ་སྡེ་ཡོངས་སུ་རྫོགས་པ་དང༌། སངས་རྒྱས་ཕལ་པོ་ཆེ་ལ་སོགས་པ་མདོའི་རྣམ་གྲངས་བསམ་གྱིས་མི་ཁྱབ་པ་དང༌། བསླབ་པ་ཀུན་ལས་བཏུས། སྤྱོད་འཇུག །མདོ་སྡེ་རྒྱན། རྒྱུད་བླ་མ།
མངོན་པ་ཀུན་ལས་བཏུས་རྣམས་ས་བཟང་བའི་ཊཱི་ཀའི་སྟེང་ནས་གསན། ཡང་བྱང་ཆུབ་གཞུང་ལམ། མ་ཏི་པཎ་ཆེན་གྱི་བཀའ་འབུམ་ལ་སོགས་པ་མང་དུ་གསན་ནོ། །སླར་ཡང་རྒྱུད་སྡེ་བཞི་དང་འབྲེལ་བའི་ཞྭ་ལུ་པའི་ཆོས་སྐོར་བུ་སྟོན་རིན་པོ་ཆེས་མཛད་པ་ཕྲ་མོ་ཡན་ཆད་ཀྱང་མ་ལུས་པར་ཡོངས་སུ་རྫོགས་པར་གསན་ཞིང༌།
ཡོན་ཏན་ཐམས་ཅད་བུམ་པ་གང་བྱོར་གྱུར་པ་ཡིན་ནོ། །ཡང་དེ་ལྟ་བུའི་སྐབས་ཤིག་ཏུ། སྔར་གྱི་ལྟ་བུའི་ཁམས་འདུས་ཤིག་བྱུང་བ་ལ།
ཆོས་རྗེ་འཕགས་པའི་དྲུང་དུ་རྡོ་རྗེ་ཕྲེང་བ་ལ་སོགས་པའི་

དབང་གཞན་ཡང་མང་པོ་གསན་ཀྱང་མ་ཕན་པ་ལ། གསང་འདུས་འཇམ་རྡོར་ས་ལུགས་ཀྱི་དབང་གསན་པས། ཁམས་འདུས་པ་ལས་གྲོལ་ཏེ། ཏིང་ངེ་འཛིན་ཁྱད་པར་ཅན་འཁྲུངས་སོ། །དེ་ནས་སྟག་གི་ལོ་དགུང་ལོ་ཉི་ཤུ་རྩ་བརྒྱད་པ་ལ།
བཀའ་བཞི་པ་བསོད་ནམས་དོན་གྲུབ་དང་འཕགས་པ་བཀའ་གྲོས་མཛད་ནས། ཆོས་རྗེ་འཕགས་པའི་གསུང་གིས་ང་ཡུན་རིང་པོ་ཨེ་སྡོད་མི་ཤེས་པས། ཁྱེད་རང་ཡང་ཆོས་ཀྱི་འཕྲོ་རྣམས་ཞུ་བ་ལ་བརྩོན་འགྲུས་བསྐྱེད་པ་དང༌།
ས་བཟང་དགོན་པ་བཟུང་ལ་བཀའ་ལུང་རྣམས་ཀྱིས་གཞན་ལ་ཕན་པ་རྒྱུན་མི་ཆད་པར་གྱིས་ཤིག་ཅེས་སོགས་ཞལ་ད་མང་པོ་གསུངས་ཤིང༌། ཀྲྀ་ཡ་ས་མུཙྪའི་གླེགས་བམ་དང༌། དམ་ཚིག་གི་རྡོ་རྗེ་དྲིལ་བུ་ཞིག
།ཆོས་དུང་རྣམས་གནང་ནས་རྒྱལ་ཚབ་ཏུ་མངའ་གསོལ་ཏེ། བསྟན་པའི་ཁུར་ཕོག་པས་ཐུགས་ཀྱི་དགོངས་པ་མཐར་ཕྱིན་པར་གྲུབ་པར་གྱུར་པ་ཡིན་ཏེ། དེ་ཡང་སྐུ་གསུང་ཐུགས་ཀྱི་ཁུར་ཆེན་པོ་བཞེས་ཏེ་གཙུག་ལག་ཁང་རྣམས་ཀྱི་ཉ་ར།
མར་མེ། མཆོད་པ། དགེ་རྒྱུན་གོང་མ་རྣམས་ཀྱི་ཐུགས་དགོངས་རྫོགས་པའི་སྒྲུབ་མཆོད་སོགས་རྣམ་དཀར་གྱི་བྱ་བ་བསམ་གྱིས་མི་ཁྱབ་པ་མཛད་དོ། །གཞན་ཡང་ཞ་ལུ་པའི་ཆོས་བརྒྱུད་འཛིན་པའི་བླ་མ་བཀྲ་ཤིས་རིན་ཆེན་པའི་དྲུང་དུ།
གསང་འདུས་སྤྱན་རས་གཟིགས་ལྷ་བཅུ་དགུ་མའི་དབང༌། སྒྲུབ་ཐབས་རྒྱས་པ་དང་བསྡུས་པ་ཇོ་བོ་རྗེས་མཛད་པ། ཕྱག་ན་རྡོ་རྗེ་འཁོར་ལོ་ཆེན་པོའི་དབང༌། བདེ་མཆོག་སྦྱངས་པའི་ཡོན་ཏན་གྱི་དབང༌།
ལྭ་བ་པས་མཛད་པའི་དཀྱིལ་ཆོག །མཻ་ཏྲི་པའི་བདེ་མཆོག་བཅུ་གསུམ་མའི་དབང༌། སྒྲུབ་ཐབས་མཻ་ཏྲི་པས་མཛད་པ། རྟག་པའི་རྡོ་རྗེའི་ཆོས་གསུམ་ལ་སོགས་པ་གསན། བདེ་མཆོག་སྡོམ་འབྱུང་གི་འགྲེལ་པ་རཏྣ་རཀྵི་ཏས་མཛད་པ།
རྡོ་རྗེ་གདན་བཞིའི་འགྲེལ་པ་བྷ་ཝ་པས་མཛད་པ། རྣལ་འབྱོར་ནམ་མཁའི་སྒྲུབ་ཐབས། ཡེ་ཤེས་མཁའ་འགྲོའི་སྒྲུབ་ཐབས། དཀྱིལ་ཆོག་སྙིང་པོ་མདོར་བསགས་ཤིང་གཅིག་གི་དཀའ་འགྲེལ་རྣམས་ཨཱརྱ་དེ་ཝས་མཛད་པ།
སངས་རྒྱས་ཐོད་པའི་དཀའ་འགྲེལ་ཡེ་ཤེས་

ལྡན། ལྷ་ཉི་ཤུ་རྩ་ལྔའི་སྒྲུབ་ཐབས། དཀྱིལ་ཆོག་གཏོར་ཆོག་རྣམས་ས་ར་ཧ་པས་མཛད་པ། མི་འཇིགས་པའི་གཞུང་འགྲེལ། མ་ཧཱ་མཱ་ཡའི་སྒྲུབ་དཀྱིལ་ཀུ་ཀུ་རི་པས་མཛད་པ། རྫོགས་རིམ་དེ་ཁོ་ན་ཉིད་གསལ་བ། དུས་འཁོར་གྱི་དབང༌།
རྡོར་དབྱིངས་འགྲེལ་པ་ལུགས། ཁམས་གསུམ་རྣམ་རྒྱལ། རྩེ་མོ་རིགས་བསྡུས། དཔལ་མཆོག་རིགས་བསྡུས། དཔལ་མཆོག་རྡོར་སེམས། ཀུན་རིག་རྩ་བའི་དཀྱིལ་འཁོར། ཕྱག་རྡོར་འཆི་འཇོམས། མི་འཁྲུགས་པ།
འཇམ་དཔལ་ཡོན་ཏན་ཀུན་འབྱུང་རྣམས་ཀྱི་དབང་གསན་ནོ། །གཞན་ཡང་དུས་འཁོར་བསྡུས་རྒྱུད། འགྲེལ་ཆེན་བཤད་པ་བུ་སྟོན་ནས་བརྒྱུད་པ། སྡོམ་འབྱུང་གི་བཤད་པ། དབང་མདོར་བསྟན་གྱི་བཤད་པ།
གཞན་སྒྲའི་ས་རིས་ཐོག་པ་མཛད་ཀྱང༌། ལུང་ཞིབ་ཏུ་མ་གསན་ཁ་ཅིག་ཟེར་རོ། །སྒྲའི་ཊཱིཀ་ཆེན་མ་གཏོགས་ཆོས་རྗེ་བུ་སྟོན་གྱི་བཀའ་འབུམ་པུསྟི་སུམ་ཅུ་ཙམ་གྱི་ལུང་ཡོངས་སུ་རྫོགས་པར་གསན་ནོ། །བླ་མ་འདི་ཤཱཀ་བཟང་དུ་གདན་དྲངས་ནས་བཀའ་ཆོས་ཐམས་ཅད་ཡོངས་སུ་རྫོགས་པར་གསན་ཞིང་ཞབས་ཏོག་དང་བསྙེན་བཀུར་གྱིས་ཀྱང་མཉེས་པར་མཛད་དོ།
།གཞན་བླ་མ་བཅུ་ཕྲག་གཅིག་དང་ཉག་མ་གསུམ་མམ། གཉིས་ལ་སོགས་པ་རྣམས་ལས་ཆོས་འབྲེལ་དང་འབེལ་གཏམ་མཛད་དེ།
དེ་ཡང་སློབ་དཔོན་ལེགས་རིན་གྱིས་བསྟོད་པར། གཉིས་མེད་གསུང་བ་སྣ་ཚོགས་གདུལ་བྱའི་ངོར། །ཐ་མལ་ཚུལ་འཛིན་མཁྱེན་བརྩེའི་བདག་ཉིད་ཅན། །བཅུ་ཕྲག་ཕྱེད་དང་གཉིས་རྣམས་ཚུལ་བཞིན་དུ།
།བསྟེན་ནས་མཉེས་པར་མཛད་ལ་གསོལ་བ་འདེབས། །ཞེས་བཤད་ཅིང༌། གྱོང་པོས་བླ་མ་བཅུ་གསུམ་ཙམ་བསྟེན་པར་བཤད། དེ་དག་ཀྱང་གང་ཞེ་ན། བླ་མ་དཔལ་ལྡན་པ། ཤར་པ། གཡག་པ། ལོ་ཙཱ་བ་སྐྱབས་མཆོག་དཔལ།
གྲུབ་ཆེན་བུདྡྷ་པ། ས་བཟང་འཕགས་པ། མཁན་ཆེན་བཀྲ་ཤིས་རིན་ཆེན། རྗེ་རིན་པོ་ཆེ་ཤར་

བཙོང་ཁ་པ་བློ་བཟང་གྲགས་པ། མཁན་ཆེན་བློ་གྲོས་དཔལ་བ། བླ་ཆེན་ཀུན་རྒྱལ་བ། ཏ་ཝེན་ཀུན་དགའ་རིན་ཆེན་ལ་ཚད་མའི་ཐུན་ཚགས་གསན། བླ་མ་ཡོན་ཏན་དཔལ་ལ་འཇིགས་བྱེད་ཀྱི་དབང༌། ས་བཟང་བཀའ་བཞི་པ། བླ་མ་ཨ་ནནྡ་ལ་ཚེ་དབང་གསན་ཞེས་པ་དེ་རྣམས་ལ་ཆོས་གསན་པར་བཤད་ཅིང༌།
རྗེ་འདི་ཉིད་ས་པཎ་གྱི་སྤྲུལ་པར་ཡང་བཤད་དོ། །གསན་པའི་རྣམ་གྲངས་འདི་རྣམས་ཀྱང་རགས་པ་ཙམ་མདོར་བསྡུས་ནས་བྲིས་པ་ཡིན་ལ། རྒྱས་པར་ཞིབ་ཏུ་གསན་ཡིག་རྒྱ་མཚོར་ཤེས་པར་བྱ་ཞིང༌།
དེར་མི་བཞུགས་པའི་གསན་པའི་རྣམ་གྲངས་ཀྱང་མཐའ་ཡས་པར་ཤེས་པར་བྱའོ། །དེ་ལྟར་གསན་པ་རྣམས་ལ་གཟིགས་རྟོག་དང༌། ཐུགས་བསམ་དང་ཉམས་ལེན་མཐར་ཕྱིན་པར་མཛད་ཅིང༌།
གཞན་ཡང་དངོས་སུ་མ་གསན་པའི་གསུང་རབ་དགོངས་འགྲེལ་དང་བཅས་པ་ཐམས་ཅད་ལ་ཡང་གཟིགས་རྟོག་མཐར་ཕྱིན་པར་མཛད་ནས་སྒྲོ་འདོགས་ལེགས་པར་ཆོད་དེ་བཀའ་འགྱུར་དང་བསྟན་འགྱུར་གླེགས་བམ་རྣམས་ཀྱི་ནང་ན་བརྫུས་མ་མང་པོ་ཡོད་པ་རྣམས་ཚིག་རེ་ཡང་མ་འདྲེས་པར་རྒྱུ་མཚན་དང་བཅས་པ་གསལ་བར་རྟོགས་ནས་ཐུགས་སུ་ཆུད་པར་མཛད་པ་ཡིན་ནོ།
།གཞན་ཡང་བོད་ཀྱི་དགེ་བའི་བཤེས་གཉེན་བསྟན་པ་ལ་བྱ་བ་བྱས་པ་ཕལ་ཆེ་བའི་གསུང་རབ་རྣམས་ཀྱང་གཟིགས་ནས།
དེ་དག་གི་དགོངས་པ་ཡང་ལྷག་མ་མ་ལུས་པར་ཐུགས་ལ་མངའ་བ་ཡིན་ནོ། །བྲང་མོ་ཆེ་དང༌། ཟུར་ཁང༌། གུང་བླ་བྲང་སོགས་གདན་ས་སོ་སོའི་དཔེ་ཁང་སོ་སོའི་ཕྱག་དཔེ་ཐམས་ཅད་མ་ལུས་པ་ཐེབས་གསུམ་གཟིགས་པའི་ཚེ་སྐབས་ཤིག་ཏུ།
ཆོས་སྐྱོང་གི་གྲུབ་ཐོབ་སྔགས་འཆང་ཀུན་དགའ་ཟླ་བས་བརྟག་གཉིས་ཀྱི་ཊཱི་ ཀ་ལོ་སྤེ་རྡོ་བསོད་མའི་སྟོད་སྐུ་དྲུང་དུ་ཕུལ་ནས། པུ་ཏྲ་ན་རེ།
བླ་མ་ཀུན་དགའ་བཟང་པོ་ལ་ཕུལ་ན་སྨད་ཁོང་གིས་རྙེད་ཟེར་གྱིན་གདའ་བས་ཁྱེད་ལ་འབུལ་བ་ལགས་ཟེར་ནས་ཕུལ། དེ་རྗེས་ལོ་གཅིག་

གི་ཁོངས་སུ། དེའི་སྨད་བླ་བྲང་གྲང་མོ་ཆེ་བའི་དཔེ་གསེབ་ནས་རྙེད་ནས་འགྲིགས་རབ་བྱུང་ངོ༌། །མདོར་ན་རྒྱ་གར་དང་བོད་དུ་མདོ་སྡེ་དང་རྒྱུད་སྡེའི་བསྟན་པ་གང་དུ་བྱུང་ཞིང་དར་བ་དང༌། གང་ལས་འཕེལ་བ་དང༌།
གང་ནས་བརྒྱུད་པ་དང༌། ལམ་སྲོལ་ཇི་ལྟར་བཀྲོལ་བ་དང༌། དེ་དག་གི་སྲོལ་འཛིན་ཇི་ལྟར་བྱུང་བ་ལ་སོགས་པ་ཐམས་ཅད་ལོ་རྒྱུས་དང་བཅས་པ་ཐུགས་སུ་ཆུད་ནས། འགྲེལ་ཚུལ་དང་ལམ་སྲོལ་ཇི་སྙེད་བྱུང་བ་ཀུན་སོ་སོའི་དགོངས་པ་ཇི་ལྟ་བ་བཞིན་ཁྱད་པར་ཕྲ་མོ་ཡོད་པ་ཡང་མ་འདྲེས་པར་མེ་ལོང་གཡའ་དག་པ་ལ་གཟུགས་བརྙན་ལྟར།
རྗེ་ཉིད་ཀྱི་ཐུགས་ཀྱི་དཀྱིལ་འཁོར་ལ་དུས་རྟག་ཏུ་གསལ་བར་བཞུགས་པ་ཡིན་ནོ།
།མཉམ་པར་གཞག་པའི་སྐབས་འགའ་རེར། སྤྱན་ལམ་ན་ཡོད་པའི་བུམ་པ་དང་དེའི་ནང་གི་བུམ་ཆུ་སོགས་ཀྱི་རྡུལ་ཕྲ་རབ་ཇི་སྙེད་ཡོད་པ་གསལ་བར་གཟིགས་པ་དང༌། གསེར་སྐུའི་ནང་ན་རྟེན་རྫོངས་འདི་དང་འདི་ཡོད་ཅེས་བྱ་བ་མཁྱེན་ཅིང༌།
དེ་ཡང་རྗེ་བཙུན་གྱི་ཕྱག་ནས་བཞུགས་པ་ཡིན་ཟེར་བ་བདེན་པར་འདུག་ཅེས་སོགས་གསུངས་པ་དང༌། དབུས་གོང་མས་ཕུལ་བའི་དངུལ་གྱི་མཆོད་རྟེན་གྱི་ནང་ན་ག་ཡ་དྷ་རའི་རིང་བསྲེལ་བཞུགས་པ་མཁྱེན་པ་དང༌།
མཚན་མོ་ཕྱག་དཔེའི་གསེབ་ནས་གང་དགོས་པ་ཉིན་མོ་ལྟར་བདེ་བླག་ཏུ་གཟིགས་པ་དང༌། གདན་ས་ཆེན་པོར་མི་ཉག་གི་དམག་བྱུང་བས། བྲང་ཁང་མང་པོ་ཞིག་པའི་ཆུ་རྡོལ་བྱུང་བ། གཞན་ཡང་རིན་སྤུངས་ནང་སོ་ལ་མོ་རྩིས་པ་དུ་མས་དེ་ལོ་གཤེགས་པར་ལུང་བསྟན་ཀྱང༌།
རྗེ་ཉིད་ཀྱིས་མི་འཆི་བར་ཞལ་གྱིས་བཞེས་པ་དང༌། སྡེ་པ་འགའ་རེ་ལ་མ་འོངས་པ་ན་འདི་ལྟ་བུ་འབྱུང༌། གྲྭ་པ་དུ་མ་ལ་མ་འོངས་ལུང་བསྟན་ཇི་ལྟ་བུ་བྱུང་བ་ལ་ཚད་མེད་དེ།
རྗེ་མུས་པས་གླིང་ཁ་བདེ་བ་ཅན་གྱི་དགོན་པ་འདེབས་པའི་ལུང་བསྟན་ཞུས་པ་ན་དགོན་པ་གཉིས་འབྱུང་ཞེས་དང༌། ཀུན་མཁྱེན་གོ་རམས་པ་ལ་སཾ་པུ་ཊའི་དབང་གི་རྗེས་གནང་ཚེ་དུང་ལན་གསུམ་འབུད་དུ་འཇུག་པར་

གནང་ནས་རྟེན་འབྲེལ་བསྒྲིགས་པ་དང༌། འཇམ་དབྱངས་ཤེས་རབ་རྒྱ་མཚོ་བ་དང༌། རྒྱལ་ཚབ་པ་གདན་ས་པ་གསུམ་པར་ལུང་བསྟན་པ་དང༌། རྣལ་འབྱོར་དབང་ཕྱུག་གི་སྤྲུལ་པའི་གདན་ས་པ་དྲུག་ཙམ་དང༌། རྗེ་བཙུན་གོང་མ་ལྔའི་སྤྲུལ་པའི་གདན་ས་པ་ལྔ་ཙམ་འབྱུང་གསུང་པ་སོགས་མཐའ་ཡས་ཀྱང་རེ་རེ་ནས་བརྗོད་པར་མ་ནུས་སོ།།
།།གསུམ་པ་གཞན་དོན་ཕྲིན་ལས་ཇི་ལྟར་མཛད་པའི་ཚུལ་ལ། སྡོམ་པ་གསུམ་གྱི་སྒོ་ནས་འགྲོ་བ་རྗེས་སུ་བཟུང་ཚུལ།
ཕ་རོལ་གྱི་རྒོལ་བ་ངན་པའི་ལོག་རྟོག་བཟློག་ཚུལ། སྐུ་གསུང་ཐུགས་ཀྱི་རྟེན་བཞེངས་ཚུལ་དང་གསུམ། དང་པོ་ལ་རྒྱ་ཆེ་བ་སྡོམ་པ་གསུམ་གྱི་སྒོ་ནས་འགྲོ་བ་རྗེས་སུ་བཟུང་ཚུལ། ཟབ་པ་དབང་རྒྱུད་མན་ངག་གི་སྒོ་ནས་གདུལ་བྱ་དུ་མ་སྨིན་པར་མཛད་པ།
དེ་དག་ལ་བརྟེན་ནས་མཁས་ཤིང་གྲུབ་པ་བརྙེས་པའི་སློབ་མ་དང༌། བསྟན་པ་ལ་ཕན་པའི་སྦྱིན་བདག་ཇི་ལྟར་བྱུང་བའོ། །དང་པོ་ལ་དགུང་ལོ་བཅོ་ལྔ་པ་ལ་ཁམས་པའི་གྲྭ་པའི་ལག་ལེན་ཁྲིད་པའི་སློབ་དཔོན་མཛད་པ་ནས་བརྩམས་ཏེ།
བསྟན་པ་དང་སེམས་ཅན་གྱི་དོན་འབའ་ཞིག་མཛད་ལ། དེ་ཡང་གདུལ་བྱའི་བསམ་པའི་དབང་གི་ཁྲིད་ཚུལ་གྱི་རྣམ་པ་སྣ་ཚོགས་པས་ཁྲིད་པར་མཛད་མོད།
འོན་ཀྱང་གཙོ་ཆེ་བའི་དབང་དུ་བྱས་ན་གདུལ་བྱ་རྣམས་གཞི་ཚུལ་ཁྲིམས་རྣམ་པར་དག་པ་ལ་བཀོད་ནས། ལམ་ཉམས་ལེན་ལ་སྦྱོར་བར་མཛད་པ་ཡིན་ལ། དེ་ལ་སོ་སོར་ཐར་པའི་དབང་དུ་བྱས་ན།
དང་པོ་ས་སྐྱར་སོ་སོར་ཐར་པའི་རབ་བྱུང་བསྙེན་རྫོགས་ཀྱི་སྡོམ་པ་ཐུབ་ངེས་ཀྱི་གང་ཟག་འགའ་རེ་ལ་གནང་བ་མ་གཏོགས། གང་ཡིན་དུ་མི་གནང་བས་ཤིན་ཏུ་དམ་པར་མཛད་པ་ལ། ཆུ་འདུས་ཀྱི་ཚེ་ཐོག་ཏུ་ཆོས་རྗེ་ཡེ་ཤེས་རྒྱལ་མཚན་པའི་སྐུ་མདུན་དུ།
བསླབ་བྱ་ཕོག་པ་ཅིག་ཉེས་སྐྱོན་དུ་གྱུར་ནས། རྗེའི་དྲུང་དུ་བསླབ་སྐྱོར་ལ་བྱུང་བ་ཡུན་རིང་མ་གནང་ཡང༌། ནུབ་གཅིག་མཚན་ལམ་དུ་བླ་བྲང་ཤར་གྱི་འོག་མིན་ན་ཆོས་རྗེ་ཡེ་ཤེས་རྒྱལ་མཚན་པ་དང༌།
ཆོས་རྗེ་

བུདྡྷ་པ་གཉིས་པོ་གྲལ་ལ་བཞུགས། དེའི་དྲུང་ན་རྗེ་ཉིད་ཀྱང་བཞུགས་འདུག་པ་ལ། ཆོས་རྗེ་བུདྡྷ་ཤྲཱིའི་ཞལ་ནས། བླ་མ་ཀུན་དགའ་བཟང་པོ་འདིས་རབ་བྱུང་བསྙེན་རྫོགས་ཞུ་མཁན་སུ་བྱུང་ཐམས་ཅད་ལ་བྱིན་ན།
མ་འོངས་པ་ན་དེ་ཐམས་ཅད་སངས་རྒྱས་ཀྱི་བསྟན་པ་དང་མཇལ། རབ་བྱུང་ཐོབ་པའི་རྟེན་འབྲེལ་ཅིག་གདའ་སྟེ། ཁོང་ཤིན་ཏུ་དམ་པར་བྱེད་ཀྱིན་འདུག་གསུངས། ཆོས་རྗེ་ཡེ་ཤེས་རྒྱལ་མཚན་གྱི་ཞལ་ནས་ཀྱང་དེ་ཀ་གདའ་སྟེ་གསུང༌།
རྗེ་ལ་སྤྱན་གཟིགས་ཀྱིན་འདུག་པ་ཅིག་བྱུང༌། དེའི་ངང་ལ་མནལ་སད། དེ་མན་ཆོད་སྐུ་བསྙེལ་བ་དང༌། ཐུགས་དེ་ལ་གཞན་ཐམས་ཅད་བཞག་ནས་རབ་བྱུང་བསྙེན་རྫོགས་ཞུས་ཚད་ལ་མཛད་པས་རྗེའི་དྲུང་དུ་བསྙེན་པར་རྫོགས་པ་ཐོབ་པའི་དགེ་སློང་ཁྲི་རྭ་ཅན་ལྷག་ཅིག་གི་མཁན་པོ་མཛད་ཅིང༌།
དེ་ཡང༌། བླ་མ་སངས་རྒྱས་རྒྱལ་མཚན། སློབ་དཔོན་ལེགས་རིན། རྡོ་རྗེ་རྒྱལ་མཚན། གྲུབ་ཐོབ་ནམ་མཁའ་དཔལ་བཟང་རྣམས་ཀྱིས་བསྙེན་རྫོགས་པ་ནམ་བྱུང་རེས་ཀྱི་ཡི་གེར་བཏབ།
གཏིང་སོར་དྲིལ་ནས་བརྩིས་པས། རྒྱ་ཡུལ་དུ་འཕགས་པའི་སློབ་མ་ཅིག་ལ་བསྙེན་རྫོགས་པ་མང་དུ་བྱུང་འདུག་སྟེ། དེ་ལས་ཀྱང་ལྷག་གོ
།གཞན་ཡང་དགེ་བསྙེན་དང་དགེ་ཚུལ་མཐའ་ཡས་པ་མཛད་དོ། །མདོར་ན་བོད་ཀྱི་དགེ་བའི་བཤེས་གཉེན་གཅིག་ལ་རབ་བྱུང་བསྙེན་རྫོགས་ཀྱི་མཁན་པོ་མཛད་པའི་གྲངས་ཆོས་རྗེ་རིན་པོ་ཆེ་འདི་པ་ལས་མང་བ་མ་བྱུང་བ་ཡིན་ནོ།
།བྱང་ཆུབ་སེམས་དཔའི་སྡོམ་པ་ཡང་གདུལ་བྱ་སོ་སོའི་ཞེ་འདོད་ཀྱིས་དབུ་མ་ལུགས་དང༌། སེམས་ཙམ་ལུགས་ཀྱི་སེམས་བསྐྱེད་གང་རུང་རེ་ཞུ་བ་དང༌། གཉིས་ཀ་ཞུ་བ་གང་འདོད་ཀྱི་སྒོ་ནས་བྱང་སེམས་ཀྱི་སྡོམ་པ་དང་ལྡན་པར་མཛད་པ་མཐའ་ཡས་ཤིང༌།
དབུ་མ་ལུགས་ཀྱི་སེམས་བསྐྱེད་ནི་གང་ཟག་སྡིག་ཅན་ལ་ཡང་བྱེད་པར་བཤད་པས་སེམས་ཅན་གྲངས་མེད་པ་ལ་སེམས་བསྐྱེད་ཀྱི་ཆོ་ག་གནང་ཞིང༌། སེམས་ཙམ་ལུགས་ནི།
བྱང་ས་དང༌།

སྡོམ་པ་ཉི་ཤུ་པ་ནས་བཤད་པ་ལྟར་མཛད་པས་ལན་འགའ་རེ་ལས་མི་གནང་ངོ༌། །ཁྱད་པར་གསུང་ངག་རིན་པོ་ཆེ་གནང་བའི་དུས་ཐམས་ཅད་དུ་སྔགས་ལམ་ལ་འཇུག་པའི་སྔོན་འགྲོ། རྗེ་བཙུན་ག་ཡ་དྷ་ར་ནས་བརྒྱུད་པའི་སེམས་བསྐྱེད་ཀྱི་ཆོ་ག་མཎྜལ་ལ་མ་བརྟེན་པ་དང༌།
བདེ་མཆོག་པ་རྣམས་ལ་བརྒྱུད་པ་མཎྜལ་ལ་བརྟེན་པ་གཉིས་སྐབས་སུ་གང་བབས་དག་ཅིང་རྒྱས་པ་གསལ་བ་བསམ་གྱིས་མི་ཁྱབ་པ་མཛད་པས། བྱང་སེམས་ཀྱི་སྡོམ་པ་གནང་བ་ཡང་བསམ་ལས་འདས་སོ།
།དེ་ལྟ་བུའི་སྡོམ་པ་གང་འབོགས་ཀྱང༌། ལས་སླ་དང༌། དཀའ་ཚེགས་ལ་ཅུང་ཟད་ཀྱང་མི་གཟིགས་པར་རང་རང་གི་ལུགས་ཀྱི་ཆོ་ག་གང་ཡིན་པ་དེ་འགལ་འཁྲུལ་ནོར་པ་དང་སྲ་སྲེའི་ཉེས་པས་གཏན་ནས་མ་གོས་པར།
ཆོ་གའི་ཡན་ལག་ཕྲ་མོ་ཙམ་ལ་ཡང་ཙེག་འདམ་ཆེན་པོ་མཛད་ནས་ཤིན་ཏུ་དག་པར་མཛད་པས་སྡོམ་པ་ཐོབ་ས་བཟང་བ་ཡིན་ནོ། །དེ་ལྟར་སྡོམ་པ་གནང་ནས་བསླབ་བྱ་རྣམས་སློབ་མ་རྣམས་ཀྱི་རྒྱུད་ལ་འབྱོར་ངེས་རེ་མཛད་པས་འདི་ནི་གཞན་ལས་ཁྱད་པར་དུ་འཕགས་པའི་ཕྱག་ལེན་ཡིན་ནོ།
།རིག་འཛིན་སྔགས་ཀྱི་སྡོམ་པ་ཡང༌། རྩ་རྒྱུད་ལས། དང་པོར་གསོ་སྦྱོང་སྦྱིན་པར་བྱ། །ཞེས་སོགས་དང་མཐུན་པར་རིམ་ཅན་གྱིས་བཀྲི་དགོས་པའི་གང་ཟག་རྣམས་ལ་ལམ་འབྲས་བུ་དང་བཅས་པའི་ཁྲིད་གནང་སྟེ་རྒྱས་པར་འོག་ཏུ་འཆད།
གཞན་ཡང་རྡོ་རྗེ་ཕྲེང་བ་ཀྲྀ་ཡ་ས་མུཙྪ་དང་བཅས་པའི་དབང་བསྐུར་ཡོངས་སུ་རྫོགས་པ་དྲུག་ཅུ་ལྷག་ཙམ་མཛད་པ་དེའི་སྒོ་ནས་གདུལ་བྱ་སྔགས་ཀྱི་སྡོམ་ལྡན་དུ་བྱས་པ་ཡང་བསམ་གྱིས་མི་ཁྱབ་ཅྀང༌།
དེ་ཡང་འབྲུག་ལོ་ཆོས་རྗེ་འཕགས་པས་ཤཱཀ་བཟང་སྐུ་འབུམ་དུ་རྡོ་རྗེ་ཕྲེང་བའི་དབང་མཛད་འཕྲོ་ལ་བདེ་བར་གཤེགས།
སྐུ་བསྙུང་རིང་ནས་མ་འདས་བར་དུ་བསྙུང་གཡོག་སྨན་དཔྱད་སྐུ་རིམ་སོགས་རེལ་མ་ཤོར་བར་མཛད། འདས་ནས་ཀྱང་སྐུ་གདུང་གི་ཞབས་ཏོག་གསང་བརྟོལ་བ་དང༌། གཤེགས་རྫོངས་ལ་གདན་ས་ཆེན་པོའི་ཚོགས་

ཆེན་པོར་གྲལ་འགྱེད་དང་འབུལ་གཏོང་རྒྱ་ཆེན་པོ་དང༌། གསོལ་འདེབས་ལ་བླ་བྲང་ཉི་ཐོག་ཏུ་གདན་ས་ཆེན་པོ་ན་བཞུགས་པའི་བླ་མ་དགེ་བའི་བཤེས་གཉེན་རྣམས་སྤྱན་དྲངས་ཏེ་གསོལ་འདེབས་ཉི་མ་མང་པོའི་བར་དུ་མཛད།
དགུང་ཞག་ལ་སློབ་དཔོན་ཆོས་སེང་ལ་སོགས་པ་མང་པོས་ཡན་ལག་བདུན་པ་ཕུལ་དུས་དྲན་གྱི་ཚེས་གྲངས་རྣམས་ལ་ཡང་མཆོད་ཆ་ལ་སོགས་དངོས་པོ་རྣམས་རིམ་པར་གཏོང་ཞིང་བདག་ཏུ་བཟུང་བ་མ་མཛད། ས་བཟང་དུ་ཡང་གདན་སར་ཇི་ལྟར་བྱས་པ་ལས་མི་ཞན་པའི་གཤེགས་རྫོངས་གསོལ་འདེབས་ལ་སོགས་པ་མཛད་དེ་འཁོར་གསུམ་ཡོངས་དག་མཛད་དོ།
།དེར་མ་ཟད་ཁོང་པ་རང་ལ་ཡབ་ཀྱིས་ཕུལ་བའི་ཕྱག་རྫས་རྣམས་བླ་མ་རྣམས་ཀྱི་ཕྱག་ཏུ་ཕུལ་བར་མཛད་ཅེས་གསུངས་ལ།
འདིར་ཡང་དངུལ་གྱི་བྱ་མ་བུམ་ལ་སོགས་པ་མང་པོ་ཐུགས་དགོངས་རྫོགས་ཐབས་སུ་གཏོང་བར་མཛད་དོ། །གཞན་ཡང་འདྲ་འབག་གི་སྐུ་ལྡེར་ཆེ་ཆུང་ལ་ན་བཟའ་བཞུགས་སྟན་ལ་སོགས་པ་དང༌།
ནང་རྟེན་དུས་གསུམ་སངས་རྒྱས་གནྡྷོ་ལ་རྩེ་ལྔ་པ་ཟངས་གསེར་ལས་ཤིན་ཏུ་མཚར་བ། གདུང་ཐལ་དང་གདུང་རུས་ལ་སྐུ་གདུང་འབུམ་ཐེར་བཏབ་ནས། བྱང་ཆུབ་ཆེན་པོའི་མཆོད་རྟེན་དངུལ་འབུམ་དུ་བཞུགས་པ་ལ་ཡང་བླ་བྲེ།
སངས་རྒྱས་སྟོང་སྐུའི་དར་ཡོལ་གྱི་ན་བཟའ། མདུན་དུ་མཆོད་ཆ་དང་བཅས་པ་རྣམས་དང༌། རབ་ཏུ་གནས་པ་ལེགས་པར་བསྒྲུབས་ཏེ། ད་ལྟ་ཡང་ཤཱཀ་བཟང་སྐུ་འབུམ་ན་བཞུགས་སོ། །དེའི་ཚེ་སྐྱེ་བོ་ངན་པའི་ལོག་བསྒྲུབ་ཀྱི་རླུང་གིས་མི་བསྐྱོད་པར་གདན་ས་ལོ་གསུམ་མཛད་དེ།
བཀའ་བཞི་པ་རང་གི་ཕྱག་ཏུ་གཏད་ནས། གཞན་ལ་གནོད་པའི་སེམས་དང༌། རྙེད་པ་མ་ཐོབ་པ་ཐོབ་པར་འདོད་པ་ལ་སོགས་པའི་ཐུགས་དང༌།
གྲགས་པ་དང་བསྙེན་བཀུར་ལ་སོགས་པ་བསྒྲུབ་པའི་སྤྲོས་པ་ཐམས་ཅད་སྤངས་ནས་བླ་མའི་གཟིམས་ཁང་སྐུ་འབུམ་དུ་བཞུགས་ནས་ལམ་འབྲས་ལ་སོགས་པའི་ཐེག་པ་གསུམ་གྱི་དམ་པའི་ཆོས་

གསུངས་ཤིང༌། བླ་མའི་ཐུགས་དགོངས་རྫོགས་པའི་ཆེད་དུ་བསྔོ་བ་མཛད་པ་ལ་བརྩོན་པར་མཛད་དོ། །དེ་ནས་ཆོས་ནར་མར་གསུངས་པའི་ངང་ནས། ཆོས་རྗེ་བུདྡྷ་བ་ལ་དབུས་སུ་འབྱོན་པའི་ལུང་བསྟན་ཞུས་པས། ལོ་གསུམ་ལ་ཕེབས་འབུ་དང་མཇལ་བ་གདའ་བ་བྱོན་གསུངས་པས།
སུམ་ཅུ་སོ་གཉིས་པ་ལ་དབུས་སུ་བྱོན་ནས་ལྷ་སར་ཇོ་བོ་རིན་པོ་ཆེའི་དྲུང་དུ་གསེར་ཆབ་གསོལ་བ། མར་མེ་ཕུལ་ནས་ཕྱག་བསྐོར་དང་སྨོན་ལམ་མང་པོ་མཛད་དོ།
།གསང་བུ་དང༌། བདེ་བ་ཅན། དགའ་བ་གདོང༌། སེ་ར། ཆོས་སྡིངས། མལ་གྲོ་རྣམས་སུ་རིམ་པར་བྱོན་ཏེ། དཔལ་སཾ་པུུ་ཊིའི་རྒྱུད་དང༌། རྡོ་རྗེ་འབྱུང་བ་ལ་སོགས་པའི་བཤད་པ། རྡོ་རྗེ་ཕྲེང་བ་ལ་སོགས་པའི་དབང༌།
སྒྲུབ་ཐབས་རྒྱ་མཚོ་ལ་སོགས་པའི་རིག་གཏད། མ་ཧཱ་མཱ་ཡ་ལ་སོགས་པའི་རྫོགས་རིམ། ལམ་འབྲས་ལ་སོགས་པའི་བསྐྱེད་རྫོགས། རྒྱུད་འབུམ་ལ་སོགས་ལུང༌། གཞན་ཡང་ཆོས་འབྲེལ་ཞུ་བ་རྣམས་ལ་བླ་མའི་རྣལ་འབྱོར་ལ་སོགས་པའི་སྒོ་ནས།
གསང་སྡེ་མཚུར་གསུམ་ལ་སོགས་པའི་དགེ་འདུན་མང་པོ་ལ་དམ་པའི་ཆོས་ཀྱི་དགའ་སྟོན་གྱིས་ཚིམ་པར་མཛད་ལ། རི་བོ་དགེ་ལྡན་དུ་བཙོང་ཁ་པ་བློ་བཟང་གྲགས་པའི་དྲུང་དུ་བྱོན་ཏེ།
ལམ་རིམ་གཉིས། གསང་འདུས་ཀྱི་བཤད་རྒྱུད་གསུམ་གྱི་ཊཱི་ཀ །ངན་སོང་སྦྱོང་རྒྱུད། བསམ་གཏན་ཕྱི་མ་རྣམས་ཀྱི་ལུང་ཞུས་ལ། དེའི་ཚེ་གནས་བརྟན་རྒྱལ་འོད་ལ་སོགས་པ་རྣམས་ཀྱིས། དུས་འཁོར་ལ་སོགས་པའི་དབང་བསྐུར་རྣམས་གནང་དགོས་ཞུས་ཀྱང་མ་གནང་བར།
བླ་མའི་རྣལ་འབྱོར་ལ་སོགས་པའི་ཆོས་འབྲེལ་རེ་ཙམ་མཛད་ཅིང་སྣང་ངོ༌། །དེའི་ཚེ་མནལ་ལམ་དུ་མི་དཀར་པོ་གཞོག་གཡས་པ་ས་ལ་གཏད་ནས་ཉལ་བ་ཅིག་ན་རེ།
ཁྱེད་འདིར་ཆོས་མ་འཆད། ཡུན་རིངས་མ་འདུག་ངས་གནོད་པ་མི་བྱེད་ཟེར་བ་ཅིག་བྱུང་གསུངས་སོ། །མདོར་ན་སྐྱི་ཤོད་དུ་ལོ་ངོ་བཞི་བཞུགས་ནས་གཙང་དུ་བྱོན་ནོ། །དེའི་ཡར་ལམ་

དུ་བླ་མ་སངས་རྒྱས་རྒྱལ་མཚན་པའི་མནལ་ལམ་དུ། རོང་ངུར་སྨྲིག་དང་ཉེ་བར་མཚན་མ་བཟང་པོའི་རྨི་ལམ་དུ་ངུར་སྨྲིག་ཡོལ་ནས་མཁར་ཕུགས་མ་སླེབ་པའི་བར་དུ། གད་འཁྲིས་ཅིག་ཏུ་བསྡད་པའི་ཐོ་རངས་མི་མང་པོ་བན་བུན་འདུག་པའི་ནང་ནས་གཅིག་ན་རེ།
ཁྱོད་རང་གི་བླ་མ་འདི་ས་སྐྱ་པཎྜི་ཏའི་སྤྲུལ་པ་ཡིན། དེ་ཡིན་པ་ལ་ཐེ་ཚོམ་མེད་ཅེས་ནན་ཏན་བྱེད་ཅིང་འདུག་པ་རྨི། དེ་ཕྱིན་ཆད་མཛད་སྤྱོད་རྣམས་ལེགས་པར་བརྟགས་པས་སྐྱོན་བརྗོད་དུ་མེད་པར་རྟོགས་སོ།
།དེ་ནས་རིམ་གྱིས་གདན་སར་ཕེབས། གདན་སའི་དགེ་འདུན་རྣམས་ལ་མང་ཇ། འབུལ་པ། གྲལ་འགྱེད་ཤར་པའི་སྐུ་འདྲ་ལ་གསེར་ཆབ། ན་བཟའ། ས་བཟང་བའི་དུས་མཆོད་ལ་སྒྲུབ་མཆོད།
ཚ་འདྲེན་ལ་སོགས་པ། བུདྡྷ་བ་ལ་གསེར་གྱི་མེ་ཏོག་དང་བཅས་ཏེ་མཇལ་བ་རྣམས་མཛད་ནས། སྐུ་འབུམ་དུ་ས་སྐྱ་པ་ཡབ་སྲས་ཀྱི་བཀའ་འབུམ་ལ་སོགས་པའི་ལུང་དང༌། དབང་བསྐུར་དང་སེམས་བསྐྱེད་ལ་སོགས་པའི་རང་རང་གི་འདོད་ཆོས་རྣམས་གསུངས་ལ།
དེ་ནས་གཏིང་ཁེབས་དང་བྱང་ཕུག་རྣམས་སུ་བྱོན་ནས། མཁའ་འགྲོ་རྒྱ་མཚོ་དང༌། རྡོ་རྗེ་མཁའ་འགྲོ་ལ་སོགས་པའི་དབང་ལུང་མང་པོ་གསུངས་ཤིང༌། བླ་མ་ཀུན་ལེགས་པས་སྔར་ཡང་ཐོབ་མོད།
ཐོབ་པ་ཙམ་དུ་ཟད་འདུག །ལམ་འབྲས་ཤེས་ནས་བསྒོམ་པ་ཅིག་འདོད་པ་ལགས་པས་ཟབ་མོ་ཅིག་ཐུགས་ལ་འདོགས་པར་ཞུས་ཏེ། ཞིང་རྨོད་པའི་དུས་ནས་ལོ་ཕྱི་མ་གསར་ལ་ཁད་ཀྱི་བར་དུ་གསུངས༌།
ཁོང་པ་རང་ཡང་གཟིགས་རྟོག་སློབ་གཉེར་དཔེ་ཆ་རྣམས་བྲི་བ་ལ་ཐུགས་རྩོལ་ཆེན་པོ་མཛད་ལ་གསུང་སྒྲོས་རྣམས་མཆན་དང་ཟིན་བྲིས་སུ་བྲི་ཡིན་འདུག་གོ །ལམ་འབྲས་ཚར་གཅིག་ལ་དེ་ལས་ཡུན་རིང་བ་དང༌།
དབང་བྱིན་རླབས། ལུང་བཤད་པ། གདམས་ངག་ཕྲ་མོ་དང་བཅས་པ་རྒྱས་ཤིང་ཚང་བ་གནང་བ་མ་མཐོང་ངོ༌། །རྡོ་རྗེ་ཕྲེང་བ་ཀྲྀ་ཡ་ས་མུཙྪ་དང་བཅས་པ་ཡང་ས་བཟང་

འཕགས་པ་གཤེགས་དུས་འདིའི་འཕྲོ་གྱིས་ཤིག་གསུངས་ནའང་སྟ་གོན་ནས་བསྐྱར་ཏེ་ཚར་གཅིག་མཛད། དེ་མན་ལ་ལོ་རེ་་ལ་ཚར་རེ་མཛད། བླ་མ་སངས་རྒྱས་རྒྱལ་མཚན་ལ་སོགས་པས་གྲངས་སུ་བཏབ་ནས་བརྩིས་པས་སོ། །ཡང་སྦྱོང་རྒྱུད་ལས་གསུངས་པའི་དཀྱིལ་འཁོར་བཅུ་གཉིས་དང་བཅས་པའི་སྒོ་ནས་དབང་བསྐུར་གྲངས་མེད་པ་མཛད།
གཞན་ཡང་རྒྱུད་སྡེ་བཞི་དང་འབྲེལ་བའི་ཟུར་བཀའ་ནི། ཀྱེ་རྡོ་རྗེ་ལུགས་བཞི་སོགས་རྒྱ་གར་ནས་བོད་དུ་འགྱུར་ཞིང་བཀའ་མ་ཆད་པའི་ཟུར་བཀའ་རྣམ་པར་དག་པ་བདུན་ཅུ་དོན་བརྒྱད་ཙམ་རྒྱུན་དུ་ཀ་མཛད་པ་བསམ་གྱིས་མི་ཁྱབ་པ་མཛད་པས་སྔགས་ཀྱི་སྡོམ་པ་གནང་བའི་གྲངས་ཀྱང་རྗེ་རིན་པོ་ཆེ་ཉིད་ལས་མང་བ་ཡོད་ཐབས་ག་ལ་ཡོད།
དེ་ལྟ་བུའི་དབང་བསྐུར་བ་དེ་ལ་སྤྱིར་རྒྱུད་སྡེ་བཞི་ལ་དབང་བསྐུར་གྱི་བབས་མི་འདྲ་བ་བཞི་ཡོད་པ་ལས་ནང་གསེལ་གྱི་དབྱེ་བ་རྒྱུད་སྡེ་རེ་རེ་ལ་ཡང་མི་འདྲ་བ་མཐའ་ཡས་ཤིང༌།
བརྒྱུད་པའི་བཀའ་སྲོལ་གྱི་དབང་གིས་དཀྱིལ་འཁོར་རེ་ལ་ཡང་དབང་བསྐུར་གྱི་ཆོ་ག་མི་འདྲ་བའི་ཁྱད་པར་དུ་མ་ཡོད་པ་རྣམས་ལ། དཀྱིལ་འཁོར་གང་དུ་རྒྱུད་སྡེ་དང༌། བརྒྱུད་པ་གང་གི་ལུགས་ཀྱི་དབང་བསྐུར་མཛད་ཀྱང༌།
ལུགས་དེ་ལ་དགོས་ཤིང་བཤད་པའི་ཆོ་ག་རྣམས་ཚིག་གཅིག་ཀྱང་མ་ཚང་བ་མེད་པ་དང༌། ལུགས་དེ་ལ་མི་དགོས་ཤིང་མ་བཤད་པ་རྣམས་ཚིག་རེ་ལ་ཡང་མ་འདྲེས་པར་ཤིན་ཏུ་དག་པར་མཛད་པས། དེ་ལྟ་བུའི་དབང་བསྐུར་བ་རེ་ཐོབ་ན་ཡང་རྒྱུད་སྡེ་ནས་བཤད་པའི་དབང་མཚན་ཉིད་པ་རེ་ཐོབ་པ་ཡིན་པས་ཤིན་ཏུ་དོན་ཆེའོ།
།ཕྱག་ལེན་གྱི་རྣམ་གཞག་འདི་གཅིག་པུས་ཀྱང་བསྟན་པའི་བྱི་དོར་དང༌། བླ་མ་གོང་མའི་དགོངས་པ་ལེགས་པར་གསལ་བར་བྱས་པ་ཡིན་ནོ།
།དེ་ཡང་རྡོ་རྗེ་ཕྲེང་བ་ལ་སོགས་པ་དང༌། ཟུར་བཀའི་རིགས་ཇི་སྙེད་ཡོད་པ་རྣམས་ཀྱི་དབང་བསྐུར་དུས་ནམ་མཛད་དགོས་ཀྱང་དེ་འཕྲལ་ལ་ཐོགས་མེད་དུ་མཛད་པས་ཆོག་པ་ཡིན་ནོ།
།དེ་ལྟར་སྡོམ་པ་གསུམ་གྱི་སྒོ་ནས་གདུལ་བྱ་སོ་སོའི་རྒྱུད་ཚོད་དང་མཐུན་པའི་ཚུལ་

ཁྲིམས་རྣམ་པར་དག་པ་ལ་བཀོད་ནས། ཉམས་ལེན་གྱི་རིམ་པ་དཔལ་ལྡན་ས་སྐྱ་པའི་བླ་མ་གོང་མ་རྣམས་ཀྱི་གསུང་རབ་གཙོ་བོར་གྱུར་པའི་ཆོས་ཀྱི་འཁོར་ལོ་སྣ་ཚོགས་རྒྱུན་མི་འཆད་པར་བསྐོར་བར་མཛད་ལ། དེ་ཡང་དགུང་ལོ་བཞི་བཅུ་རྩ་བརྒྱད་དུ་ཕེབས་པ་ཡན་ཆད་གཙོ་ཆེར་གདན་ས་ཆེན་པོར་བཞུགས་ཤིང༌།
གནས་སྐབས་སུ་ས་བཟང་དང༌། གཞན་ཆོས་དབར་གྱི་གནས་གང་འཐད་དུ་བྱོན་ནས་ཆོས་གསུང་པ་ནི། ཕལ་ཆེ་བའི་དབང་དུ་བྱས་ན།
ཆུ་འདུས། གཏིང་ཁེབས། རི་བོ་སྒང༌། ཁྲོ་ཕུ། ཐར་པ་གླིང་ལ་སོགས་པ་རྣམས་སུ། ལམ་འབྲས་སོགས་ཁྲིད་ཀྱི་རིམ་པ། རྒྱུད་འབུམ་སོགས་ལུང་གི་རིམ་པ་མང་པོ། བདེ་ཀྱེ་གསང་གསུམ་སོགས་རྒྱུད་བཤད་ཀྱི་རིམ་པ་མང་པོ།
དཀྱིལ་ཆོག་མང་པོའི་བཤད་པ་དང་ཕྱག་ལེན། རྡུལ་ཚོན་ལ་སོགས་པའི་དཀྱིལ་འཁོར་མང་པོའི་སྒྲུབ་མཆོད། དབང་བཀའ་དང་བྱིན་རླབས། རྗེས་གནང་མང་པོ། དགེ་འདུན་གྱི་སྡེ་འཛུགས་པ། གཙུག་ལག་ཁང་སོགས་རྟེན་གསུམ་བཞེངས་པའི་ཞལ་བཀོད་དང་རབ་གནས་ལ་སོགས་པ་བསམ་གྱིས་མི་ཁྱབ་པ་མཛད་དེ།
དེ་ཡང་དབྱར་དགུན་གྱི་ཆོས་དུས་རྒྱུད་སྡེ་ལ་སོགས་པའི་བཤད་པ་དང༌། སྒྲུབ་དཀྱིལ་ལ་སོགས་པའི་ལག་ལེན་གྱི་སྐོར་དང༌།
གསུང་ངག་ལ་སོགས་པ་ཁྲིད་ཀྱི་རིམ་པ་སྣ་ཚོགས་གསུང་ཞིང༌། སྟོན་དཔྱིད་ཀྱི་དུས་སུ་རྡོ་རྗེ་ཕྲེང་བ་དང༌། ཟུར་དཀའི་རིགས་སྣ་ཚོགས་གང་སྐབས་སུ་བབས་པའི་དབང་བསྐུར་རྣམས་ཟང་ཟིང་མེད་པའི་ཆོས་སྦྱིན་མཛད་པས།
དེ་ལ་གཏད་ནས་ཕྱོགས་རིས་ཀྱི་དགེ་བའི་བཤེས་གཉེན་རབ་ཏུ་མང་པོ། བླ་མ་ས་བཟང་པས་དབང་སྦྱིན་གནང་གིན་ཡོད་པ་ཞུ་བ་ལ་འགྲོ་ཟེར་ཞིང་འབྱོན་པ་ཡིན་ནོ། །ཡང་སྐབས་ཤིག་ཤཱཀ་བཟང་སྐུ་འབུམ་དུ་ལོ་བདུན་ཙམ་འཇིག་རྟེན་གྱི་བྱ་བའི་ཕྱོགས་གང་གིའང་སྤྲོས་པའི་མཚམས་བཅད་ནས་ཆུ་ཤིང་འཚོ་བའི་རྒྱུན་ཙམ་ལེན་པའི་སྒོ་ཆུང་མཛད་ཅིང༌།
།ཆོས་ཁོ་ན་དོན་གཉེར་གྱི་གདུལ་བྱ་ཡོད་ན་ནང་དུ་གཏོང་

ཞིང་གཞན་གང་ཡང་མི་གཏོང་པར་བཤད་སྒྲུབ་ལ་ཆིག་དྲིལ་མཛད་པ་ཡིན་གསུང་ངོ༌། །དེ་ལྟ་བུས་མཚོན་ནས་ཆོས་གང་གསུངས་ཀྱང་བསྟན་པ་འབའ་ཞིག་ལ་དགོངས་ནས། སྐུ་སྲོག་བློས་གཏང་སྟེ་ཟང་ཟིང་མེད་པའི་ཆོས་སྦྱིན་ཁོ་ན་མཛད་དེ།
ཤཱཀ་བཟང་སྐུ་འབུམ་དུ་སྔོན་གྱི་དུས་སུ་གསུང་ངག་ཞུ་བ་ལ་ལོངས་སྤྱོད་མང་པོ་འབུལ་དགོས་པའི་ལོ་རྒྱུས་ཅིག་བྱུང་བའི་ཚེ། རྗེའི་ཞལ་ནས། སྔོན་གྱི་དུས་ན་བསྟན་པ་ཡར་སོའི་དུས་སུ་སོང་བས་གདུལ་བྱ་རྣམས་ཆོས་དོན་གཉེར་དཀའ་སྤྱད་དང༌།
ལོངས་སྤྱོད་གཏོང་ཕོད་ཆེ་བས་གདུལ་བྱའི་རྒྱུད་ལ་རྟེན་འབྲེལ་ཁྱད་པར་ཅན་བསྒྲིགས་པའི་ཆེད་དུ་སྔོན་གྱི་བླ་མ་རྣམས་ཀྱིས་ལོངས་སྤྱོད་མང་པོ་འབུལ་བཞེས་མཛད་པ་ཡིན་ལ།
དེང་སང་བསྟན་པ་འགྲིབས་ནས་གསུང་ངག་ལ་སོགས་པའི་བཀའ་ཆད་ལ་ཁད་དུ་སོང་འདུག་པས། གདུལ་བྱ་སྣོད་ལྡན་བྱུང་ན། གསུང་ངག་དང་དབང་ལ་སོགས་པས་གདལ་གཏོད་ལྟ་བུ་བྱས་ནས་ཀྱང་བསྟན་པའི་རྒྱུན་ལ་ཕན་དུ་རེ་བྱེད་དགོས་པའི་དུས་སུ་སོང་འདུག་པ་གསུང་ངོ༌།
།གཞན་ཡང་སྐབས་སུ་རྒྱུད་འབུམ་དང་ས་སྐྱ་བཀའ་འབུམ་ལ་སོགས་པའི་ལུང་རྣམས་གསུང་ངོ༌། །སྐབས་ཤིག་ཏུ་ཤཱཀ་བཟང་སྐུ་འབུམ་དུ་བདེ་མཆོག་རྩ་རྒྱུད་ཅིག་གསུངས་པའི་ཆོས་ཚུགས་ནས་ཞག་མང་རབ་སོང་བ་དང༌།
འདར་བའི་དགེ་བཤེས་མཁན་ཆེན་ཤཱཀ་འོད་པ་དཔོན་སློབ་གཉིས་བྱོན་ནས། རྒྱུད་ཀྱི་བཤད་པ་གནང་དགོས་ཞུས་པས་རྒྱུད་ལ་དུམ་བུ་བྱས་ན་མི་དགའ་བས་ད་ལེན་མི་འོང་ཞེས་ཞལ་ད་ནན་ཆེར་གནང་ཡང་མ་གསན་པར་རྒྱུད་བཤད་པ་དང༌།
རྒྱུད་མ་རྫོགས་པར་ཁོང་དཔོན་སློབ་གློ་བུར་དུ་འབྱོན་དགོས་པར་བྱུང་ནས། རྒྱུད་བཅད་པས།
ཆོས་རྗེའི་སྐུ་ཁམས་ལོག་ནས་འོ་བརྒྱལ་པོ་བྱུང་བ་དང༌། ནུབ་གཅིག་མནལ་དུ་བུད་མེད་སྔོ་དམར་བཞི་བྱུང་ནས་ཁྱེད་ཀྱིས་བླ་བྲང་ཤར་པའི་བདེ་མཆོག་གི་སྐུ་བཤས་ནས་བཙོངས་ཞེས་ཟེར་ནས་མ་མཉེས་པའི་ཚུལ་མང་པོ་སྟོན་པ་བྱུང་བ་ལ།
ངེད་ཀྱིས་བླ་བྲང་ཤར་པའི་བདེ་མཆོག་གི་སྐུ་བཤས་པ་མེད། བླ་བྲང་ཤར་པ་

ལ་བདེ་མཆོག་གི་སྐུ་གསེར་སྐུ་དེ་དང༌། བུམ་སྐུ་དེ་གཉིས་པོ་མིན་པ་ནི་མེད། དེ་གཉིས་ད་ལྟ་བླ་བྲང་ཤར་ནི་ཡོད་ཅེས་གསུངས་པས། ཁོང་རྣམས་ཀྱིས་བདེ་མཆོག་གི་གསེར་སྐུ་པད་གདན་བྲལ་བ་ཅིག་ཁྱེར་བྱུང་ནས།
འདི་ཁྱེད་ཀྱིས་ཕྲལ་བ་ཡིན་ཟེར་བྱུང་བས། རྗེ་ལ་ཡང་དེ་བཤིག་པའི་ཉེས་པ་ཡོད་པའི་གནོང་ཅིག་བྱུང་བ་རྨིས་པས། སང་མནལ་སད་པ་དང༌། རྒྱུད་བཅད་པའི་འཁུ་ལྡོག་ཏུ་དགོངས་ནས། ལྭ་བ་པའི་བདེ་མཆོག་གི་འགྲེལ་པ་ནས་བཤད་པའི་རིགས་ལྡན་མའི་མཆོད་ཆོག་རྒྱས་པ་དེ་མཛད་པས་རྗེའི་སྐུ་ཁམས་ལེགས་པར་དྭངས་སོ།
།འདི་ལྟ་བུ་ནི་འཕྲལ་དུ་བར་ཆད་ཀྱི་རྣམ་པ་ལྟ་བུར་སྣང་ཡང་ཕུགས་ཡི་དམ་གྱིས་རྗེས་སུ་གཟུང་བའི་མཚན་མ་ཡང་དག་པ་ཡིན་ནོ།
།གསུང་ངག་ཇི་ལྟར་གསུངས་ཚུལ་ནི། མགྲོན་ལ་གཡུ་ཐོག་ཏུ་བཞུགས་པའི་ཚེ། ལམ་འབྲས་ལ་ལུང་སྦྱིན་ནས་བཤད་པའི་བཀའ་རྒྱས་བཏབ་པའི་ལོ་གྲངས་ཐིམ་ནས། ད་གསུངས་པས་ཆོག་གམ་མི་ཆོག་དགོངས་པའི་ཚེ།
ནུབ་གཅིག་གི་མཚན་ལམ་དུ་འོད་ཁ་དོག་ལྔའི་ཐིག་ལེ་ཟླུམ་པོར་འཁོར་བའི་ནང་དུ། དབུས་སུ་ས་སྐྱ་པ་ཆེན་པོ། དེ་ལ་རྗེ་བཙུན་སྐུ་མཆེད། ཆོས་རྗེ་ཁུ་དབོན་ཏེ་དེ་ལྟར་གོང་མ་ལྔ།
བདེ་མཆོག །ཀྱེ་རྡོར། རིགས་ལྔའི་ཕྱག་མཚན། མཆོད་རྟེན་བཞི། དེའི་བྱང་ཆེན་མཆོད་རྟེན་ཆུང་ངུ་ཞིག་གཡོན་ཕྱོགས་ཀྱི་འཇའ་ལ་ཕལ་ཆེར་ནུབ་པ། འོག་ཏུ་ཆོས་སྐྱོང་ལྕམ་དྲལ་གཉིས་རྣམས་ཞལ་གཟིགས།
རྗེ་བཙུན་གྱི་ཕྱག་ནས་ལམ་འབྲས་ཀྱི་གླེགས་བམ་ཅིག །དར་དཀར་གྱི་སྣལ་མ་གོང་བུ་ཅིག་རྗེ་ལ་གནང༌། དེའི་སྣེ་མོ་གཅིག་ཕྱག་ཏུ་བཟུང་འདུག་པ་ལས་གྱེས་ཏེ་ཕན་ཚུན་འབྲེལ་བཞིན་དུ་རྣམ་པར་བཀྲ་བ་དང་བཅས་ཏེ་ཕྱོགས་ཀུན་ཏུ་ཁྱབ་པར་རྨིས།
འདི་གུ་གེ་པཎ་ཆེན་སོགས་ཀྱིས་འབྲིང་མཚམས་རི་བོ་སྒང་དུ་ཡིན་པར་བཤད་ཀྱང༌། དེ་ནི་ལམ་འབྲས་གསུང་བཞིན་པའི་སྐབས་ཡིན་པས་སྔ་མ་ལེགས་སོ། །དེ་ལྟར་བཀའ་རྒྱ་ཐིམ་ཚུལ་གྱི་གཟིགས་སྣང་འདི་ལ་རྗེའི་གསུང༌།
ཁྱད་

པར་གྱི་ཐིག་ལེ་དྭངས་པའི་དབུས། །རྣལ་འབྱོར་གྱི་དབང་ཕྱུག་ས་སྐྱ་པ། །ཞེས་སོགས་ཚིག་རྐང་བདུན་ཡོད་པ་རྗེ་ལྷ་མཆོག་པའི་བར་སྙན་བརྒྱུད་ཡིན་ཞིང༌། ལྷ་མཆོག་པས་ནུབ་ཀྱིས་དོགས་ནས་རི་མོའི་བཀོད་པ་དང༌།
གོང་གི་སྙན་བརྒྱུད་ཀྱི་གསུང་དེ་དག་དང༌། རྗེ་སྐལ་ལྡན་གྱི་འདྲེན་མཆོག་ཀུན་དགའི་མཚན། །གནས་མགྲོན་ལ་གཡུ་ཐོག་ཏུ་བྱོན་པའི་ཚེ། །ཞེས་སོགས་ཀྱིས་གསལ་བྱེད་མཛད། དེ་དག་གི་དོན་རྒྱས་པར་མཁས་པའི་དབང་པོ་དཔལ་ལྡན་དོན་གྲུབ་ཀྱིས་མཛད་པར་བལྟའོ།
།དེ་ནས་གསུང་ངག་བཤད་པས་ཆོག་པར་དགོངས་ནས། དེ་མན་ཆད་གསུངས་པས། གསུང་ངག་རིན་པོ་ཆེ་ལམ་འབྲས་བུ་དང་བཅས་པ་ཡོངས་སུ་རྫོགས་པ་ཚར་བརྒྱད་ཅུ་གྱ་གསུམ་ཙམ་སོང༌།
དེའང་ཕྱི་ལ་གསང་སེ་མཛད་ནས་ཤཱཀ་བཟང་སྐུ་འབུམ་དུ་ཚར་བརྒྱད། དེ་མིན་ཡོངས་གྲགས་དང་ལོ་འགའ་ཡར་ཚར་གཉིས་གཉིས་སོགས་བལྡབ་པ་ཚུན་བརྩིས་པས་སོ། །ཅིག་ཅར་བའི་ལམ་གྱིས་བཀྲིར་རུང་བ་རྣམས་ལ་རང་རང་གི་སྨིན་བྱེད་སྔོན་དུ་སོང་ནས།
ལམ་སྐོར་གཞན་ཆ་ལག་དང་བཅས་པ། གཞན་ཡང་སྦྱོར་དྲུག །རིམ་བཞི། རྩ་དབུ་མ། བདེ་མཆོག་རིམ་ལྔ། གསང་འདུས་རིམ་ལྔ། སྤྲོས་མེད། འཇིགས་བྱེད་རྭ་ཁྲིད་སོགས་རྫོགས་རིམ་གྱི་ཁྲིད་བསམ་གྱིས་མི་ཁྱབ་པ་གནང་བ་ཡིན་ནོ།
།འདིར་ཅིག་ཅར་བ་ཞེས་པ་ཡང་ལམ་ཐུན་མོང་བ་སྔོན་དུ་མ་སོང་ཡང༌། སྨིན་བྱེད་ཀྱི་དབང་སྔོན་དུ་སོང་ནས། བསྐྱེད་རིམ་དང་རྫོགས་རིམ་གྱི་ལམ་ཉམས་སུ་ལེན་པ་ལ་ཟེར་གྱི་གཞན་འདོད་པ་ལྟར་གྱི་ཅིག་ཅར་བ་ནི་མ་ཡིན་ནོ།
།ཡང་འབྲིང་མཚམས་ཀྱི་རི་བོ་སྒང་ཞེས་པར་ལམ་འབྲས་གསུངས་པའི་ཚེ། ནུབ་ཅིག་མནལ་ལམ་དུ་ཁང་པ་བཟང་པོ་ཅིག་གི་ནང་ཞལ་ཤར་བསྟན་ཅིག་ན་རྗེ་ས་ཆེན་ཡབ་སྲས་གསུམ་གྱི་སྐུ་ཤིན་ཏུ་མཚར་བ་འོད་དང་འོད་ཟེར་གྱི་རང་བཞིན་དང༌།
ཆོས་རྗེ་ས་པཎ་གྱི་སྐུ་དེ་ཚོ་ལས་ཅུང་ཟད་མོག་པ་ཅིག་བཞུགས་འདུག་པ་རྨིས་ཞེས་གསུངས་སོ།
།དེ་ནི་བླ་མ་ཡབ་སྲས་གསུམ་གྱི་གསུང་རབ་

ཀྱི་བྱི་དོར་མཐར་ཕྱིན་པའི་རྟགས་ཡིན་ནོ། །གཞན་ཡང་མེ་ཕོ་རྟའི་ལོའི་དགུན་ཆོས་ལ་ཟབ་ལམ་དང༌། བརྟག་གཉིས་གསུངས་པའི་ཚེ་གྲྭ་པ་མང་པོ་ཆོས་རྗེའི་དྲུང་ནས་ལ་སྐུ་ཆག་ཅུང་ཟད་ཆེ་བའི་རྨི་ལམ་བྱུང་བ་དང༌།
གྲྭ་པ་འགའ་ཞིག་གིས་ལོགས་སུ་མོ་འདྲ་བཏབ་འདུག་པ་ལ་ཡང༌། སྐུ་ཆག་ཆེ་བས། སྤོང་དག་དང༌། སྐུ་མཚམས་དམ་པོ་མཛད་དགོས་ཟེར་བ་ལ། བགྲེས་པ་འགའ་ཞིག་གིས་དེ་བཞིན་ཞུས་པས། མོ་ལ་ངེས་པ་མེད་ནའང༌།
སྤང་དག་དང་མཚམས་བྱས་པས་ཆོག་གསུངས་ནས། ཕྱག་རྫས་མང་པོ་བླ་བྲང་ཤར་དུ་ས་སྐྱ་པའི་དགེ་འདུན་རྣམས་ལ་འགྱེད་མཛད། ཆོས་རྗེའི་ཞལ་སྔ་ནས་ཤཱཀ་བཟང་སྐུ་འབུམ་དུ་སྐུ་མཚམས་དམ་པོ་མཛད་ནས་ཐུགས་དམ་གྱི་རིམ་པ།
སྔ་སྐད་འཁོར་ལོ་བདེ་མཆོག་གི་ཚེ་སྒྲུབ་དང༌། ཕྱི་མ་རེད་ཨུཥྞཱི་ཥའི་སྲུང་འཁོར་མཛད་ནས། ཞག་པོ་འགའ་ཞིག་སོང་བའི་ཐོ་རངས་ཤིག་ལམ་འབྲས་པའི་བླ་མ་གོང་མ་འགའ་ཞིག་གིས་ཐུགས་དམ་རྣམ་རྒྱལ་མ་ལ་མཛད་འདུག་པ་དྲན་པ་དང༌།
གཟུགས་མངོན་རྒྱུ་མེད་པའི་བར་སྣང་དུ་རྣམ་རྒྱལ་གྱི་གཟུངས་དག་པོ་ཚར་གཅིག་སྒྲ་ལྷང་བ་གསལ་པོར་བསྒྲགས་པ་བྱུང་བས། རྣམ་རྒྱལ་གྱི་སྒྲུབ་པ་གྱིས་ཤིག་པའི་བརྡར་དགོངས་ནས།
དེ་ཕྱིན་ཆད་སྔ་སྐད་རྣམ་རྒྱལ་ལ་ཐུགས་དམ་མཛད། སྲུང་འཁོར་ཡང་གུར་མགོན་གྱི་སྲུང་འཁོར་གྱིས་ཤིག་པའི་མཚན་མ་བྱུང་ནས། ཕྱི་མ་རེད་གུར་མགོན་གྱི་སྲུང་འཁོར་མཛད་ནས། རྣམ་རྒྱལ་གྱི་བསྟོད་པ་ཉི་མ་རེ་ལ་ཤློ་ཀ་རེ་དང༌།
གུར་མགོན་ལྕམ་དྲལ་དང་གདོང་བཞི་པ་ལ་བསྟོད་པ་རེ་མཛད་པས། པུ་ཏྲ་ན་རེ་ང་ལ་ཡང་བསྟོད་པ་བྱེད་དགོས་ཟེར་ནས་པུ་ཏྲའི་བསྟོད་པ་མཛད་དོ། །དེ་ལྟར་ཆོ་འཕྲུལ་ཆེན་པོ་ནས་དབོ་ཟླའི་ཚེས་བཅོ་ལྔ་ཡན་ལ་བསྟོད་པ་རྣམས་རྫོགས་པ་དང༌།
མནལ་ལམ་དུ་ས་བཟང་ན་བཞུགས་འདུག་པའི་རྣམ་པ་ཅིག་ལ་མདོ་སྡེ་མཛངས་བླུན་ཅིག་ཕྱག་ཏུ་བྱུང་བ་ཡར་མར་གང་ནས་བགྲངས་ཀྱང་ཤོག་བུ་སུམ་ཅུ་རྩ་དགུ་རེ་བྱུང་སྟེ།
ད་དུངའང་

སྐུ་ཚེའི་ཚད་དེ་ཙམ་བཞུགས་ཟེར་བ་བྱུང་ཞིང༌། རྣམ་རྒྱལ་གྱི་བསྟོད་པ་ལ་ཡང་ཤློ་ཀ་སུམ་ཅུ་སོ་དགུ་བྱུང་བ་ཡིན་ནོ། །དེའི་སྨྱུག་མའི་ཕོན་པོ་ཅིག་ཀྱང་ཕྱག་ཏུ་ཕུལ་བྱུང་སྟེ། སྐུ་ཚེ་ལ་ཕན་མི་ཕན་གྱི་བཤད་པ་ཅི་ཡང་མ་བྱུང་གསུང་ངོ༌།
།ཞག་པོ་གཉིས་ན་བྱིང་པོ་ལ་མཇལ་ས་འོང་བའི་དོ་ནུབ་མངའ་རིས་པ་བླ་མ་དཀོན་མཆོག་འོད་ཟེར་དང༌། རྗེ་མུས་པ་དཀོན་མཆོག་རྒྱལ་མཚན་གཉིས་ལ་སྐུ་མདུན་དུ་ཤོག་གསུང་བ་བྱུང་ནས་བྱོན་པས།
ཆོས་རྗེའི་ཞལ་སྔ་ནས། རང་རེའི་གྲུབ་མཐའི་དགག་སྒྲུབ་རེ་ཙམ་མ་གཏོགས་སུ་ལ་ཡང་གནོད་པར་འགྱུར་བ་མ་བྱས་ཀྱང༌། འགའ་ཞིག་གིས་ཕྱག་དྲུག་པ་ལ་བརྟེན་པའི་བྱད་ཁ་འདྲ་བྱས་པར་འདུག
།འདིའི་ཆོ་འཕྲུལ་ན་ནིང་འོང་རྒྱུར་འདུག་ནའང་ན་ནིང་རང་རེ་དཔོན་སློབ་རྣམས་ཀྱིས་ཆོས་སྨར་པོ་བྱུང་བས་མ་ཚུགས་པར་གདའ། ཁར་སིང་ནས་ཀྱི་རྨི་ལམ་ཚབ་ཚུབ་དེ་པའང་རང་རེ་ལ་དཀར་ཕྱོགས་འདྲའི་ཆོ་འཕྲུལ་འདྲ་ཡིན་ཚོད་དུ་འདུག
།མཚམས་བྱེད་པ་ཟླ་ཕྱེད་ཀྱི་འཕྱིས་ན་སྐྱོན་དུ་འགྲོ་བར་གདའ། དེ་ལ་སྐྱོན་དུ་སོང་ནའང་གཞན་སེམས་ཀྱི་འཁྲི་བ་ཅི་ཡང་མི་འདུག །ད་ལྟ་བོད་ན་སྡེ་སྣོད་ཀྱི་བཤད་ཉན་དར་པོ་ཡོད་པས་ཕར་ཕྱིན་ཐེག་པའི་བསྟན་པ་ལེགས་པོ་ཡོད།
གསང་སྔགས་བླ་མེད་ཀྱང་ས་སྐྱ་ལ་སོགས་པའི་དགོན་པ་སོ་སོ་ན་དགའ་མོ་ཡོད། ཡོ་ག་འདི་བར་སྐབས་ཅུང་ཟད་འགྲིབས་ནས། ཕྱིས་ཐམས་ཅད་མཁྱེན་པ་བུ་སྟོན་རིན་པོ་ཆེ་བས་ཐུགས་རྩོལ་ཆེན་པོ་མཛད་ནས་གསོས་པའི་རྒྱུན་ད་དུང་ཡང་མ་ཉམས་པ་ཡོད།
བྱ་སྤྱོད་གཉིས་པོ་འདི་དེང་སང་བཀའ་མ་ཆད་ཙམ་ལས་མི་འདུག་པས། འདི་གཉིས་སོས་པ་ཅིག་བྱུང་ན་བོད་དུ་བསྟན་པ་ཡོངས་སུ་རྫོགས་པ་ལེགས་པོ་ཅིག་འོང་བ་འདུག་སྙམ་སྟེ།
དེ་ལ་ཆོས་རྗེ་རི་བོ་དགེ་ལྡན་པ་ཆེན་པོ་དང་ཚུགས་དང་གསང་སྔགས་ཀྱི་ཉམས་ལེན་གཅིག་ཏུ་མཛད་པ་དང༌། བྱ་སྤྱོད་ཀྱི་སྤྱོད་ལམ་དང་ཚུགས་མཐུན་ཤས་ཆེ་ཞིང༌།
ཁོང་པ་གང་ཟག་སྟོབས་ཅན་ཡིན་པས། ཁོང་པས་ཐུགས་རྩོལ་མཛད་ན་སོས་པ་ཅིག་ཨེ་འོང་སྙམ་ནས་

དེ་ཁོ་ན་ལ་རྐང་བཙུགས་རི་བོ་དགེ་ལྡན་དུ་ཕྱིན་ནས་བླ་མའི་དྲུང་དུ་རྒྱུ་མཚན་ཞུས་པས། བླ་མའི་གསུང་ནས་ཁྱེད་ཀྱིས་བསྟན་པའི་ཁུར་ངོ་མཚར་ཆེ་སྟེ་རང་རེ་ལ་གང་ལ་ཡིན་ཀྱང་སློབ་གཉེར་ནི་བྱེད་དགོས་པར་སྣང༌།
སློབ་གཉེར་བྱེད་པ་མཉམ་པོ་ལ་བླ་མེད་ལ་བྱེད་པ་འདི་ཁེ་ཆེ་བར་སྣང་བས། བླ་མེད་ལ་བྱེད་པ་ཡིན་གསུངས་ནས་རང་རེའི་བཞེད་པ་དེ་མ་བྱུང༌། དེ་ནས་རང་རེས་རྩོལ་བ་བསྐྱེད་ནས་བྱ་སྤྱོད་ཀྱི་རྒྱུད།
འགྲེལ་པ་རྒྱ་གཞུང༌། བོད་ཀྱི་དགེ་བའི་བཤེས་གཉེན་ཆེན་པོ་རྣམས་ཀྱིས་མཛད་པའི་ཡིག་ཆ་རྣམས་ལ་ལོ་བདུན་ཙམ་གྱི་བར་དུ་སློབ་གཉེར་བྱས། བྱ་སྤྱོད་གཉིས་ཀྱི་རྒྱུད་སྡེའི་རྣམ་གཞག་འདི་རྣམས་ཀྱང་བརྩམས་བྱས་པ་ཡིན་ཏེ།
འདི་ད་དུང་ཡང་འདོད་པ་བཞིན་སོས་པ་ཅིག་མ་བྱུང་བས། འདི་ལ་རང་གི་གྲོགས་མཆེད་དམ། གྲྭ་པ་ལྟ་བུ་ལ་ཁྱེད་ཀྱིས་བརྩོན་པ་བསྐྱེད་ལ་བྱ་སྤྱོད་ཀྱི་བསྟན་པ་འདི་སོས་པ་ཅིག་གྱིས་ཤིག་ཟེར་བའི་ཁ་ད་ཅིག་བཞག་ས་མེད་པས་འདི་སེམས་ཀྱི་རྩེར་བཅུང་ཆེ་བར་འདུག་ཅེས་གསུང་པ་འདི་ནི་བསྟན་པའི་ཁུར་ལ་ཐུགས་ཀྱི་འཇུག་ཚུལ་དང་མཐུ་སྟོབས་གཞན་ལས་ཕུལ་དུ་ཕྱིན་པ་ཡིན་ནོ།
།ད་སྐུ་ཆག་ལེགས་པར་སངས་ལགས་སམ་ཞེས་ཞུས་པས། ད་ཟླ་བ་དྲུག་པའི་ཚེས་གྲངས་ངེས་པ་ཅན་ཅིག་གསུངས་ནས། དེའི་དུས་སུ་དེ་ལ་དམིགས་པའི་དགེ་སྦྱོར་ཅུང་ཟད་ཅིག་བྱས་པས་དེ་ནས་ཆག་སྒོ་ལེགས་པར་སངས་ཡོད་ཅེས་གསུངས་སོ།
།རི་བོ་དགེ་ལྡན་དུ་བྱོན་སྐབས། རྗེ་བཙུན་ཙོང་ཁ་པ་ལ་བྱང་ཆུབ་ལམ་རིམ་སོགས་གསན་ཞིང༌། དེར་དགེ་བཤེས་རྒྱལ་འོད་ལ་སོགས་པས་དུས་འཁོར་དབང་སོགས་དགོས་ཟེར་ནའང༌། མནལ་ལམ་དུ་མི་དཀར་པོ་ཅིག་ན་རེ།
ཁྱེད་རང་འདིར་ཡུན་རིང་པོ་མ་སྡོད། དེའི་བར་ལ་ངའི་བར་ཆད་མི་བྱེད་ཟེར་བ་ཅིག་བྱུང་ནས། ཁོང་རྣམས་ལ་བླ་མའི་རྣལ་འབྱོར་སོགས་ཆོས་འབྲེལ་ཅི་རིགས་རེ་བྱས་ཞེས་རྣམ་ཐར་ཁ་ཅིག་ཏུ་འབྱུང་སྟེ།
རྒྱས་པར་གོང་དུ་བཤད་ཟིན་ཏོ། །གཉིས་པ་ནི་དབང་ལུང་

མན་ངག་གིས་འགྲོ་བ་སྨིན་གྲོལ་ལ་བཀོད་ཚུལ་དང༌། གསུམ་པ་ནི་དེ་ལས་བསྟན་པ་ལ་ཕན་པའི་སྦྱིན་བདག་དང་སློབ་མ་བྱུང་ཚུལ་འོག་ཏུ་འཆད་པར་འགྱུར་རོ།། །།སྤྱི་དོན་གཉིས་པ་ཕ་རོལ་གྱི་རྒོལ་བ་ངན་པའི་ལོག་རྟོག་བཟློག་ཚུལ་ནི།
འཆད་རྩོད་རྩོམ་གསུམ་གྱི་གོ་རིམ་དང་མཐུན་པར་འོག་ཏུ་འཆད་དོ། །སྐུ་གསུང་ཐུགས་ཀྱི་རྟེན་བཞེངས་ཚུལ་སོགས་ཀྱང་འོག་ནས་གསལ་བར་འབྱུང་ངོ༌། །དེ་ལྟར་དེ་ཡན་ཆད་གདན་ས་ཕྱོགས་སུ་གཞན་དོན་ཕྲིན་ལས་བསམ་གྱིས་མི་ཁྱབ་པ་མཛད་དོ།
།གདན་ས་ཆེན་པོར་གཞན་དོན་ཕྲིན་ལས་བསམ་གྱིས་མི་ཁྱབ་ཀྱང༌། འོན་ཀྱང་གདན་ས་ཆེན་པོར་གཡེང་བ་དང༌། ཆང་ས་ཆེས་པས་གྲྭ་པ་རྣམས་ཀྱི་སློབ་གཉེར་ལ་གནོད་པ་དང༌།
ཆས་ཀ་ལ་གཟན་ཅིང༌། གྲྭ་པ་གཉེན་པོ་ཆུང་བ་འགའ་རེ་ཆུད་ཟོས་ལ་ཡང་འགྲོ་བར་འདུག་པས། ཚང་མ་མེད་པར་དབེན་གནས་ཤིག་ཏུ་བཞུགས་ཏེ་འཆད་ཉན་མཛད་ན། བསྟན་པ་དང་གྲྭ་པ་ལ་ཕན་ཆེ་བར་དགོངས་ནས།
སྔར་ཆོས་རྗེ་དཔལ་ལྡན་ཚུལ་ཁྲིམས་པའི་གསུང་གིས་འུ་ཅག་བྲག་ཕུག་པའི་དགེ་བཤེས་ཅིག་བྱེད་པ་ཡིན་ནོ་ཞེས་གསུངས་པ་ལ་བརྟེན་ནས། ནམ་ཟ་བྲག་ཕུག་དང༌། གཞན་ཡང་བསམ་གླིང་སོགས་དབེན་གནས་དུ་མར་ཐུགས་འདུན་མཛད་དེ།
གུར་གྱི་མགོན་པོ་ལ་མཆོད་གཏོར་ཕུལ་ཞིང་གསོལ་བ་བཏབ་པས། དེ་རྣམས་གང་དུ་ཡང་བརྟག་པ་མ་བྱུང་བར། ཐུགས་འདུན་མ་མཛད་པའི་ཨེ་ཝཾ་ཆོས་ལྡན་གྱི་རི་ཁྲོད་དེ་རང་འོད་གསལ་ལ་གསལ་པོར་ཤར་བྱུང་ཀྱང་གནས་འདི་ན་ཡོད་གསལ་བ་རང་མ་བྱུང་བ་ལ།
ནུབ་ཅིག་མནལ་ལམ་དུ་ཁྱོད་ཀྱི་དགོན་པ་དོན་གྲུབ་ཀྱིས་སྟོན་པ་ཡོད་དོ་ཟེར་བ་ཅིག་བྱུང་བ། ཕྱིས་ཉག་རེ་དགེ་བཤེས་དོན་གྲུབ་ཟེར་བ་ཅིག་ཡོད་པ་དང་གསུང་གླེང་བྱུང་བས།
ཁོང་གིས་ཆུ་མིག་ཏུ་བསྡད་ནས་ངོར་ན་ཡར་མེ་ཤིང་བསྒྲུབ་ལ་ཕྱིན་པས། ཨེ་ཝཾ་ཆོས་ལྡན་གྱི་ས་ཆ་དེ་མཐོང༌། ཁོང་པ་ས་སྐྱར་སླེབས་ནས་རྗེའི་སྐུ་མདུན་དུ་བྱུང་བ་དང༌།
ཁོང་གིས་མེ་

ཤིང་ལ་ཕྱིན་པ་ལ་སོགས་པ་ལོ་རྒྱུས་བྱུང་བས། སྔར་གྱི་ཐུགས་དམ་དུ་བྱུང་བའི་ས་ཆ་དེ་ཡིན་པར་མཁྱེན་ནས་ཉེ་གནས་བཀྲ་ཤིས་རྒྱལ་མཚན་དང༌། ཉི་མ་རྒྱལ་མཚན་གཉིས་བལྟར་བཏང་བ་ཝ་རོང་མན་གྱི་ཉིན་སྲིབ་མཐོང་བས་འདི་འདྲ་བ་འདུག་ཞུས་པས།
ད་དུང་ཅུང་མིན་གསུངས། སྤྲེལ་ལོའི་དགུན་མཁན་ཆེན་ཤཱཀྱ་བཟང་པོ་དཔོན་སློབ་འགའ་ཞིག་སྐོར་དུ་བཏང་བས། ལ་མགོ་མན་གྱི་ཉིན་སྲིབ་ཐམས་ཅད་གཟིགས། ད་ལྟ་ལྡན་མའི་སྤྱི་ཁང་དང་རྫིང་གི་བར་དེར་ཆོས་སྐྱོང་གི་གདན་ནས་སྤུངས་ཏེ།
ཡར་བྱོན་ནས་རྒྱུ་མཚན་ཞུས་པས། དེ་ག་ཡིན་ཚོད་དུ་འདུག་ཅེས་གསུངས། ཞལ་ད་ཇི་ལྟར་གནང་བ་ལྟར་འདུག་ཅིང༌། དེ་ཚེ་དགུན་ཡིན་ཀྱང་མེ་ཏོག་སོ་མ་གཅིག་སྐྱེས་པ་ཡང་གཟིགས་ཏེ་རྟེན་འབྲེལ་ལེགས་པོ་བྱུང་ཞེས་གསུངས་སོ།
།དེ་ནས་ས་མོ་བྱ་ལོའི་དབྱར་ཨེ་ཝཾ་ཆོས་ལྡན་གྱི་རི་ཁྲོད་དུ་ཕེབས། མེ་ཏོག་སྐྱེས་སར་བླ་བྲང་བཏབ། དེ་ཡང་དགོན་གནས་འདི་ཉིད་ས་དཔྱད་ཀྱི་རྟེན་འབྲེལ་ཡང་བཀྲ་ཤིས་རྟགས་བརྒྱད་པདྨ་འདབ་བརྒྱད།
གནམ་སྒོ་དང་གནམ་གཞུར་མ་དོད་པས་འཁོར་ལོའི་དབྱིབས་ཚང༌། དངོས་གྲུབ་ཀྱི་ཆུ་མིག་མང་པོ། ནོར་ལྷ་དང་ཆོས་སྐྱོང་གི་གཟུགས་བརྙན་ཅན་གྱི་རི་དང་བྲག་མང་པོ།
གནས་དངོས་ཆོས་འབྱུང་གི་དབྱིབས་ཅན། དངོས་གྲུབ་ཀྱི་རྫས་མཐའ་དག་ཚང་བ། ཨོ་ཌི་ཡ་ནའི་གནས་དང་དབྱེར་མེད་ཅིང་ཤིན་ཏུ་བཀའ་གཉན་ཏེ། ས་གཞིའི་དབྱིབས་བཀྲ་ཤིས་དུང་གཟུགས་འདྲ་བས་སྙན་གྲགས་ཆེན་པོ་དུང་ལ་ཡོད་ཟེར།
འདིར་ག་རིང་བས་བརྟག་པའི་ཡི་གེར། ས་འབུམ་དཀར་ནག །སྟག་ཕོ་གཤམ་མོ་གཤམ། ས་རྒྱུད་ཆེ་ཆུང༌། ག་རིང་རྒྱལ་པོའི་བཞེད་གཞུང་བཞིན་བརྟགས་པར།
གནམ་སྒོ་སོགས་མ་དོད་པ་ས་བཟང་དཔྱད་དུ་འགྲོ། །ས་གཞི་འཁྱོག་ལུང་པ་བྱིངས་ཤིང་སྡོང་གི་དབྱིབས་དང་མཚུངས་པས་ས་གཞི་ལྗོན་ཤིང་འདྲ་ཞིང༌། སྤང་དང་བྲག་རི་རྒྱས་མི་རབས་རེ་རེ་དར་བའི་དཔྱད་ཡིན།
ཕུའི་གདོང་བྱང་ཕྱོགས་གྲོགས་རྩེ་ལ་ཁར་ཕྱིན་དང་མང་དུ་གྱིས། པད་སྡོང་ཨུཏྤལ་འདྲ་ན་བཤད་ཉན་འཕེལ། བཤད་ཉན་དགོན་པའི་གནས་སུ་བཤད་པ་ཡིན། བྱང་རི་སྐྱོབ་མཐོ་ལྷོ་ཕྱོགས་

ཁ་ལྟ་བ་སོགས་བཤད་པ་མང་དུ་བྱུང་སྣང༌། རང་བཞིན་གྱི་ལྷུན་གྱིས་གྲུབ་པའི་གནས་ཆེན། གཙུག་ཏོར་རྣམ་པར་རྒྱལ་མ་དང༌། གུར་གྱི་མགོན་པོ་ལ་སོགས་པ་ཡི་དམ་མཁའ་འགྲོས་ལུང་བསྟན་པའི་གནས་ཏེ། དེ་ཡང་རྗེ་དཔོན་སློབ་རྣམས་གནས་འདིར་ཕེབས་དུས་གནས་ཀྱི་དངོས་གཞི་གཟིགས་པའི་གནས་སྐོར་ཕེབས་ནས་གཟིགས་པའི་ཚེ།
དགེ་བཤེས་དོན་གྲུབ་ལ་དུང་བུས་གསུངས་ནས་བུས་པས་ཤིན་ཏུ་ལེགས་ཤིང་ཐམས་ཅད་བླ་དྲོས་པ་ལྟ་བུ་བྱུང་བས།
ས་ཆའི་མིང་ཡང་བླ་རྫིང་དུ་གྲགས་ཤིང་རྡོ་ལ་རྗེའི་མཚན་བྱང་བརྐོས་པ་ཡང་ཡོད་དོ། །ད་ལྟ་གཙུག་ལག་ཁང་ཡོད་ས་དེ་ནས་ཕན་ཚུན་ཡས་མར་དུ་གཟིགས་ནས། ཐོག་ཀ་བའི་སྤྱི་ད་ལྟ་གཟིམས་ཁང་ཡོད་ས་ཁང་འོག་ཟེར་དེ་ལ་ཕྱག་མཛུབ་གཏད་ནས།
འདི་སྐོར་དུ་ཆུ་མིག་ཅིག་ཡོད་དགོས་ཏེ་མི་སྣང༌། དེ་མིན་འདི་ག་ཡིན་ཚོད་དུ་འདུག་གསུངས། དེར་ཆོས་སྐྱོང་དང་གཞི་བདག་ལ་གཏོར་མ་མཛད་པས། གཏོར་ལེན་ལ་བྱ་རོག་ལྔ་བྱུང་ཟེར།
ཁར་སིང་མཁན་པོ་པས་ནས་སྤུངས་སར་བྱོན་པས་སྙེ་མ། བཟང་པོ་གསུམ་འདུག་ཟེར། གནས་འདི་ཤིན་ཏུ་བཀའ་གཉན་པས་བྱ་ལོ་ཧོར་ཟླ་བཅུ་གཉིས་པའི་ཚེས་བཅུ་གཉིས་ལ་མཁར་ལས་བྱེད་མི་རྣམས་ས་སྐྱ་ནས་བཏེག
།བཅོ་བརྒྱད་ལ་ངོར་དུ་སླེབ། ཟླ་བ་གསུམ་པའི་ཚེས་བདུན་ལ་བཟའ་སྐར་བཟང་བས། གཟིམས་ཁང་ཀ་དྲུག་མའི་རྨང་བཞག་ནས་མཁར་ལས་བྱས། ཟླ་བ་ལྔ་པའི་ཚེས་གཉིས་ལ་དགོན་པར་ཆུ་ཐོག་བབས།
མིག་མཐོང་མཁན་གྱིས་མཐོང་སྣང་ལ་ཨ་ཙ་ར་ནག་པོ་ཆེན་པོ་གཅིག་གིས་སྲུང་ཞིང་འདུག་པ་རྨིས་པ། ཁང་པ་འགྱེལ་རྒྱུ་ཡིན་ཟེར་བའི་གྲགས་པ་བྱུང་ངོ༌། །ཆོས་རྗེ་ཉིད་གཏིང་ཁེབས་ན་བཞུགས་པ་ལ་ཡང་དེའི་མཚན་མ་བྱུང་གསུངས།
སྔ་ཕྱིར་བྱུང་བའི་ལྟས་འགའ་ཞིག་ལ་བསམ་ན། དགོན་པ་འདི་ས་སྐྱ་པའི་བཀའ་སྲུང་རྣམས་ཀྱིས་བདག་ཏུ་བཟུང་བ་ཞིག་ཡིན་པར་ངེས་ཏེ། ཆོས་རྗེ་གློ་བོར་བྱོན་ནས་མར་ལམ་ས་སྐྱར་ལམ་

འབྲས་སོགས་གསུངས་ཚེ། ས་སྐྱའི་ཡང་དགོན་བླ་བྲང་ནས་སྲང་ཁ་མདུང་ཚུགས་ཀྱི་བར་དེ་རྣམས་ཤིང་ནགས་ཆེན་པོ། ཁ་དོག་དམར་སིང་བྱས་པ་རྒྱ་ཆེན་པོ་ཅིག་འདུག་པ། འདི་ཅི་ཡིན་བྱས་པས་ཁྱེད་ཀྱི་བསྟན་འགྱུར་བཞེངས་པའི་སྨྱུ་གུ་ཡིན་ཟེར་བ་རྨི་གསུངས།
དེ་ནི་དེང་སང་སྐུ་བསོད་དང་བསྟན་པ་ལ་ཕན་ཐོགས་ཆེན་པོ་འོང་བའི་ལྟས་ཡིན། གཞན་ཡང་རྗེ་བཙུན་རིན་པོ་ཆེའི་ཞལ་བུ་ལྟོ་ཕོར་དུ་གཏད་པ། མ་ཧཱ་ཀཱ་ལའི་རས་བྲིས་རྙིང་པ་ཆེན་པོ་ཅིག་གི་རྒྱབ་ལ་ཡིག་ཕྲེང་དགུ་འདུག་པ་ལ།
ད་ས་སྐྱ་པ་ལ་འདི་འདྲ་འོང་ཟེར་བ་འདུག་པ་ཚར་གཅིག་བཀླགས་པ་རྨིས་པ་དེ་མནལ་སད་ཙ་ན་བརྗེད་གསུངས། དེའི་ཚེ་བལ་པོ་དང༌། ལྷ་བྲིས་པ་སོགས་གློ་བུར་དུ་དགོན་པར་སླེབ་བྱུང་བ་སོགས་རྒྱས་པར་འོག་ཏུ་འཆད།
དབྱར་ཆོས་ལ་དགེ་འདུན་སུམ་བརྒྱ་ཙམ་ཚོགས་པ་རྣམས་ལ་ལམ་འབྲས་གནང་བས། ལམ་འབྲས་ཚོགས་པ་ལ་གསུངས་པའང་འདི་ནས་འགོ་ཟུག་པ་ཡིན་ནོ།
།ཐུགས་དམ་མཛད་པ་དང་ལམ་དུས་ལེན་པ་བསྐྱང་འདྲེན་བྱེད་པ་རྣམས་གཟིགས་ནས་ཆོས་རྗེ་ཉིད་ཀྱང་ཐུགས་དགེས་པར་གྱུར་ཏོ། །གོང་དུ་བཤད་པའི་གནས་ཕུན་སུམ་ཚོགས་པ་དེར་དབེན་གནས་མཛད་ཅིང་དགོན་པའི་མིང་ཡང་སྟོད་ནས་བྱོན་ནས་གསོ་སྦྱོང་ཅིག་མཛད་པའི་སང་སྔ་དྲོ།
མདོང་ངའི་རྨི་ལམ་ལ་ཡི་གེ་ཨེ་དང་ཝཾ་གཉིས་ལས་ཆོས་ཀྱི་ཕུང་པོ་འབྱུང་བ་ཡིན་ཞེས་སོགས་ལ་བཤད་པ་བྱས་པ་རྨི་བས། རང་རེའི་དགོན་པ་འདི་ལ་ཨེ་ཝཾ་ཆོས་ལྡན་འདོགས་པ་ཡིན་ནོ་ཞེས་གསུང་ཞིང་ཐུགས་དགེས་པའི་སྒོ་ནས་རབ་གནས་མཛད་དེ།
དབྱར་གནས་པ་མཛད། དབྱར་ཆོས་ལ་འདུལ་བའི་བསླབ་བྱ་དང༌། བྱང་ས་དང༌། བསླབ་བཏུས་ལམ་འབྲས་སོགས་གསུངས།
བདག་ཆེན་ཆུ་མིག་པས་ས་ཐམས་ཅད་བདེ་སྤྱོད་དུ་ཕུལ་བ་ཡིན་ནའང་ཆུ་མིག་ཏུ་བྱོན་ཏེ་བཀའ་ཤོག་ཞུས། ཤེལ་གྱི་ཕོར་པ་སོགས་ས་རིན་དུ་འབུལ་བ་མཛད། དགོན་པའི་ཁང་དུ་ཤ་ཆང་དང་ནག་མོ་འགྲིམས་ས་མེད་པ་དང༌།
དེར་བཞུགས་ཀྱི་དགེ་འདུན་

ཐམས་ཅད་དང་ཚུགས་ལ་གནས་པ་དང༌། ས་གཞན་དུ་འཁོན་རྩོད་ལ་སོགས་པ་ཅི་ཡོད་ཀྱང༌། ཨེ་ཝཾ་ཆོས་ལྡན་དུ་འཁོན་རྩོད་ལ་སོགས་པ་བྱ་ས་མེད་པའི་བཅའ་ཁྲིམས་ལེགས་པོ་མཛད། དེའི་ཚེ་ཉིན་གཅིག་རོང་པོའི་སྤྱི་ཁང་འོག་མ་དེ་ལ་གཟིགས་ནས།
ཞིང་སྟེང་ཕ་ཏ་ན། ས་སྐྱའི་གུར་མགོན་ལྕམ་དྲལ་གྱི་འཆམ་སྐུ་དེ་གཉིས་བཞུགས་འདུག་པ་ཡིན་ཏེ། ཁང་པ་ཕ་ཏ་ན་འོང་བ་ལ་བལྟ་བ་ཡིན་པར་འདུག །མགོན་ཁང་ཅིག་དགོས་པ་ཡོད་དེ་ཞེས་གསུངས་པ་ནི།
སྔར་རི་ཁྲོད་ཐུགས་དམ་ལ་ཤར་བའི་ཚེ་གཟིགས་པར་སྣང་ངོ༌། །ཕྱིས་འདུ་ཁང་ཅིག་བཞེངས་པར་དགོངས་དུས། ནུབ་གཅིག་མནལ་ལམ་དུ་འདུ་ཁང་ཆེན་མོ་མཛད་པར་དགོངས་པའི་གྱོང་ར་དེ་ན། བླ་མ་ས་ཆེན་ཡབ་སྲས་གསུམ་གྱི་སྐུ་སྔར་གྱི་ལྟ་བུ་དང༌།
ཆོས་རྗེ་ས་པཎ་གྱི་སྐུ་ཡང་དེ་ཚོ་དང་འདྲ་བའི་འོད་ཟེར་དང་གཟི་བརྗིད་མཐའ་ཡས་པ་དང་བཅས་གཟིགས་པ་རྨིས་ཞེས་གསུངས་པ་ནི། དེ་རྣམས་སྤྱིར་སངས་རྒྱས་ཀྱི་བསྟན་པ་དང༌།
བྱེ་བྲག་ཏུ་ས་སྐྱ་པའི་བསྟན་པ་ལ་ཕན་པ་དང་དར་རྒྱས་ཆེན་པོ་འོང་བའི་ལྟས་སུ་འདུག་གསུང༌། གཙུག་ལག་ཁང་གི་ལོགས་བྲིས་སོགས་ཀྱི་དཀར་ཆག་འོག་ཏུ་འཆད། དབྱར་ཆོས་ལ་གསུང་ངག་གསུངས་པ་དེ་ནས་བཟུང་སྟེ།
གཙོ་བོར་གསང་སྔགས་རྡོ་རྗེ་ཐེག་པ་རྒྱུད་སྡེ་བཞིའི་ཆོས་ཀྱི་འཁོར་ལོ་བསྐོར་བ་ལས། དབེན་གནས་འདིར་ཕེབས་ནས་རྡོ་རྗེ་ཐེག་པ་དོན་དུ་གཉེར་བའི་དགེ་བའི་བཤེས་གཉེན་ཕྱོགས་མཐའ་དག་ནས་དུས་དང་གནས་སྐབས་ངེས་པ་མེད་པར་འབྱོན་པས་དབང་དང་བྱིན་རླབས།
རྒྱུད་དང་མན་ངག་ལ་སོགས་པ་རྣམས་ཀྱང་དུས་དང་གོ་རིམ་ངེས་པ་མེད་པར་དོན་དུ་གཉེར་བའི་ཤེས་འདོད་ཀྱིས་སྟབས་ཀ་དང་བསྟུན་ནས་རྒྱུན་མི་ཆད་པར་གསུང་ཞིང་གསང་སྔགས་པའི་དམ་ཚིག་ཏུ་ཛམྦྷ་ལའི་ཆུ་སྦྱིན་སོགས་རྟེན་འབྲེལ་འགའི་དབང་ལས་མཚན་ཉིད་གྲྭ་ས་ལས་སྔགས་གྲྭ་ལོངས་སྤྱོད་ཆེ་བར་འོང་གསུང་པའི་ལོ་རྒྱུས་འདུག
།དེ་ལ་སྤྱིར་རྒྱུད་སྡེ་བཞི་ལ་ཆོས་སྐད་རང་རྐང་ཚུགས་པ་

རེ་ཡོད་པ་དང༌། འགྲེལ་བྱེད་ཚད་མ་རྒྱ་གར་པའི་པཎ་གྲུབ་རྣམས་ཀྱིས་འགྲེལ་ལུགས་སྣ་ཚོགས་མཛད་པ་རྣམས་ལ་རང་རང་གི་གྲུབ་མཐའ་གཞུང་ཚུགས་པའི་བཤད་པ་དང༌། དེ་དང་རྗེས་སུ་འབྲེལ་བའི་ལག་ལེན་དང༌། དེའི་མན་ངག་ཉམས་ལེན་གྱི་རིམ་པ་རྣམས་སོ་སོ་རང་གི་ལུགས་བཞིན།
གཞན་དང་མ་འདྲེས་པར་བཤད་པ་ན། རྒྱུད་སྡེ་རེ་རེའི་འགྲེལ་ཚུལ་ལ་ཡང་ཕན་ཚུན་མི་འདྲ་བ་ཆེས་ཆེ་བ་སྣང་མོད། ཐམས་ཅད་ཀྱང་གསང་སྔགས་རྒྱུད་སྡེ་བཞི་དང་མཐུན་པའི་བཤད་པ་འབའ་ཞིག་ཏུ་འགྲོ་བའི་འཆད་ཚུལ་འདི་ནི་རྒྱུད་གཞུང་དང༌།
སྔོན་གྱི་རྒྱུད་སྡེ་ཚུལ་བཞིན་དུ་སྨྲ་བའི་གོང་མ་རྣམས་ཀྱི་དགོངས་པ་ཕྱོགས་གཅིག་པར་འདུག་ནའང༌། དེང་སང་ཆོས་རྗེ་རིན་པོ་ཆེ་ཁོ་ནའི་འཆད་སྲོལ་ཐུན་མོང་མ་ཡིན་པར་སྣང་ངོ༌།
།དེ་ལྟ་བུའི་འཆད་ཚུལ་གྱིས། རྩ་བའི་རྒྱུད་བརྟག་པ་གཉིས་པ། བཤད་པའི་རྒྱུད་རྡོ་རྗེ་གུར། སཾ་པུ་ཊ་སྟེ། ཀྱེ་རྡོ་རྗེའི་རྒྱུད་ཆེ་བ་གསུམ་དང༌།
ཆུང་བ་གསུམ། དཔལ་དུས་ཀྱི་འཁོར་ལོའི་རྒྱུད་འགྲེལ། འཁོར་ལོ་བདེ་མཆོག་རྩ་བའི་རྒྱུད། རྣལ་འབྱོར་མ་ཀུན་ཏུ་སྤྱོད་པ། ཨ་བྷི་དྷ་ན། རྡོ་རྗེ་མཁའ་འགྲོ །སྡོམ་འབྱུང༌།
མ་ཧཱ་མཱ་ཡ་སོགས་རྩ་བཤད་ཀྱི་རྒྱུད་རྣམས་དང༌། གསང་འདུས་རྩ་རྒྱུད། བཤད་རྒྱུད་བཞི་དང་བཅས་པ། དགྲ་ནག །རྡོ་རྗེ་འཇིགས་བྱེད་ཀྱི་རྒྱུད་རྟོག་བདུན་སོགས་དང༌། དེ་ཉིད་འདུས་པ་གློ་བོ་བྲག་དཀར་དུ་དྲུང་ནམ་རྩེ་བས་གཙོ་བོར་ཞུས་ནས་ཡོ་ག་དེ་ཉིད་འདུས་པའི་རྒྱུད་ཀྱི་འགྲེལ་ཆེན་ཀུན་དགའ་སྙིང་པོས་མཛད་པ།
དེ་ཉིད་སྣང་ཆེན་པུསྟི་བཞིའི་སྟེང་ནས་སོ། །གཞན་ཡང་འཇམ་དཔལ་མཚན་བརྗོད། ངན་སོང་སྦྱོང་རྒྱུད།
དཔའ་བོ་གཅིག་གྲུབ། རབ་གནས་ཀྱི་རྒྱུད། བྱ་བ་སྤྱིའི་རྒྱུད་བཞི་སོགས་རྒྱུད་སྡེ་མཐའ་ཡས་པ། དེ་དག་དང་འབྲེལ་པའི་འགྲེལ་པ་དང༌། གཞུང་གི་ཚོགས་རབ་ཏུ་མང་པོའི་བཤད་པ་དང༌།
གསུང་ངག་གི་སྐོར་ཡོངས་རྫོགས་རྣམས་དང༌། ཟབ་ལམ་རྡོ་རྗེའི་རྣལ་འབྱོར་སྦྱོར་བ་ཡན་ལག་དྲུག་པའི་སྐོར་ཆ་ལག་དང་བཅས་

པ་རྫོགས་པ་དང༌། གསང་འདུས་ལུགས་གཉིས། རིམ་བཞི། རིམ་ལྔ། རྩ་དབུ་མ། བདེ་མཆོག་དཀར་པོ། བདེ་མཆོག་སྙན་བརྒྱུད་ལ་སོགས་པ་འཁོར་ལོ་བདེ་མཆོག་རྫོགས་རིམ་གྱི་སྐོར་རྣམས་དང༌། གཤིན་རྗེ་གཤེད་དམར་ལྷ་ལྔའི་རྫོགས་རིམ་ཤིན་ཏུ་སྤྲོས་མེད།
འཇིགས་བྱེད་རྭ་ཁྲིད་སོགས་རྫོགས་རིམ་གྱི་སྐོར་བསམ་གྱིས་མི་ཁྱབ་པ་ལན་གྲངས་རབ་ཏུ་མང་པོ་དང༌། དེ་དག་གི་སྔོན་འགྲོ། གསང་འདུས། གཤེད་དམར། འཇིགས་བྱེད།
ཀྱེ་རྡོར། བདེ་མཆོག་ལོ་ནག །མ་ཧཱ་མཱ་ཡ་ལ་སོགས་པ་བསྐྱེད་རིམ་གྱི་རྒྱ་གཞུང་དུ་མ་དང༌། རྡོ་རྗེ་འབྱུང་བ། གསང་ལྡན་ལ་སོགས་པ་རྒྱུད་སྡེ་བཞི་སོ་སོ་དང་འབྲེལ་བའི་སྒྲུབ་ཐབས་ཀྱི་བཤད་པ་ཚན་ཆེ་བ་མཛད།
དེ་ལས་གཞན་པའི་རྗེས་གནང་སོ་སོ་བ་མང་པོ་དང༌། སྒྲུབ་ཐབས་བརྒྱ་རྩ། རྒྱ་མཚོ་སོགས་རྗེས་གནང་གི་སྐོར་མང་པོ་དང༌། རྒྱུད་འབུམ་དང༌། མདོ་སྡེའི་ལུང་དང༌། སྔགས་ཀྱི་གཞུང་དང་འགྲེལ་པ་མང་པོ་དང༌།
ས་སྐྱ་པ་ཁུ་དབོན་ལྔའི་བཀའ་འབུམ་སོགས་ལུང་གི་ཚོགས་གྲངས་མེད་པ་ལ་སོགས་ཏེ། མདོར་ན་དབང་དང་བྱིན་རླབས། རྒྱུད་མན་ངག །རྗེས་གནང་དང་རིགས་གཏད། སྒྲུབ་ཐབས་དང་ལུང་ལ་སོགས་པའི་ཆོས་ཀྱི་འཁོར་ལོ་ཉིན་མཚན་ཁོར་ཡུག་ཏུ་རྒྱུན་མི་ཆད་པར་བསྐོར་བར་མཛད་དོ།
།རྒྱལ་པོ་ལ་སོགས་པ་འགྲོ་བ་ཕལ་མོ་ཆེ་ལ། མདོ་སྡེ་མཛངས་བླུན། ལས་བརྒྱ་པ། བསླབ་བཏུས་སོགས་ལས་འབྲས་སྟོན་པའི་གཞུང༌།
རྒྱལ་སྲས་ལམ་བཟང་དང༌། བློ་སྦྱོང་སོགས་བསྟན་བཅོས་དུ་མ་ཡང་ཡང་གསུང་ཞིང༌། བསྟན་པ་ལ་དད་པ་དང༌། ལས་འབྲས་ལ་ཡིད་ཆེས་པར་མཛད་དོ། །དེ་ལྟར་ཁོར་ཡུག་ཏུ་དམ་པའི་ཆོས་བཤད་པ་ལ་བརྟེན་ནས།
སློབ་མའི་ཚོགས་དང༌། སྦྱིན་བདག་བསམ་གྱིས་མི་ཁྱབ་པ་བྱུང་ཞིང༌། དེའང་ཅུང་ཟད་སྨོས་ན། ས་སྐྱའི་བདག་ཆེན་ཆུ་མིག་པ་གྲགས་པ་བློ་གྲོས། གཞི་ཐོག་པ་བློ་གྲོས་དབང་ཕྱུག །གཞི་ཐོག་པ་ཀུན་དགའ་བློ་གྲོས།
ཆུ་མིག་པ་ཀུན་དགའ་

དབང་ཕྱུག །བདག་ཆེན་མཐུ་སྟོབས་དབང་ཕྱུག །བསོད་ནམས་རྒྱལ་མཚན་སོགས། འཇམ་པའི་དབྱངས་ཀྱི་རྣམ་འཕྲུལ་དཔལ་ལྡན་ས་སྐྱ་པའི་གདུང་བརྒྱུད་རྣམས་དང༌། ཤར་ཆེན་ཡེ་ཤེས་དབང་ཕྱུག་སོགས་ཤར་པ་དང༌། གཞན་ཡང་མདོ་སྔགས་ཀྱི་དོན་ལ་མཁས་ཤིང་ལག་ལེན་དང་ཉམས་ལེན་གྱི་རིམ་པ་ཐམས་ཅད་འཁྲུལ་བ་མེད་པར་ཐུགས་སུ་ཆུད་ནས་བསྟན་པའི་རྒྱུན་གནས་པ་དང༌།
ཉམས་ལེན་གྱི་སྒོ་ནས་སྒྲུབ་པའི་རྒྱལ་མཚན་འཛུགས་པའི་བཤེས་གཉེན།
སེམས་དཔའ་ཆེན་པོ་གཞོན་ནུ་རྒྱལ་མཆོག་པ་དང༌། རྗེ་ཉིད་ཀྱི་རྒྱལ་ཚབ་དམ་པ་རྒྱལ་བ་མུས་པ་ཆེན་པོ་དཀོན་མཆོག་རྒྱལ་མཚན་དཔལ་བཟང་པོ་དང༌། མཁྱེན་རབ་དབང་ཕྱུག་སྨར་ཁམས་པ་གྲགས་པ་བཟང་པོ་དང༌།
ཆོས་རྗེ་གཞོན་ནུ་སེང་གེ་པ་དང༌། མཁས་པ་རཏྣ་ཤྲཱི་བྷ་དྲ་དང༌། རོང་སྟོན་ཤེས་རབ་དཔལ་དང༌། མཁན་ཆེན་འཇམ་པའི་དབྱངས་ཤེས་རབ་རྒྱ་མཚོ་བ་དང༌། བྱང་ཆུབ་སེམས་དཔའ་ཁ་ཆར་མཁན་པོ་བསོད་ནམས་རྒྱལ་མཚན་པ་དང༌།
རོང་སྟོན་ཤེས་བྱ་ཀུན་རིག་དང་ཤཱཀ་བཟང་སྐུ་འབུམ་དུ་མཇལ་ཙམ་ལས་བཀའ་ཆོས་ཕན་ཚུན་གསན་པ་ནི་མ་བྱུང་ལ། འོན་ཀྱང་ཐུགས་ཡིད་གཅིག་ཏུ་འདྲེས་པ་ཡིན་ཏེ། རོང་སྟོན་ཐམས་ཅད་མཁྱེན་པ་ཤཱཀྱ་རྒྱལ་མཚན་གྱི་ཞལ་སྔ་ནས།
ངའི་དགོན་པ་ནཱ་ལེནྡྲ་འདིར་ལུང་རིགས་ཀྱི་བཤད་པའུར་ཆེམ་ཆེམ་པ་གྱིས། སྔགས་ཕྱོགས་དོན་དུ་གཉེར་ན་ངོར་དགོན་གསར་དུ་སོང༌། བླ་མ་ས་བཟང་པ་ཀུན་དགའ་བཟང་པོ་རྡོ་རྗེ་འཆང་དངོས་སུ་འདུག
།ངས་ཐེག་ཆེན་ཆོས་ཀྱི་རྒྱལ་པོའི་དྲུང་དུ་ལམ་འབྲས་ཉན་ཆོས་ཞུས་པ་བས། བླ་མ་ཀུན་དགའ་བཟང་པོས་ཤཱཀ་བཟང་སྐུ་འབུམ་དུ་ཇ་གྲལ་ལ་བོས་པའི་སར་འབེལ་གཏམ་བྱས་པ་གོ་རྒྱུ་ཆེ་བར་བྱུང་གསུང་ཞིང་བསྟོད་པ་རབ་དཀར་མ་ཡང་མཛད་དོ།
།ཕྱིས་རོང་སྟོན་ཉིད་ཀྱང་བདེ་མཆོག་གི་སྐོར་འགའ་ཞིག་གསན་པ་ལ་ཕེབས་དགོས་ཚུལ་ཨེ་ཝཾ་དུ་ཕྱག་བྲིས་འབྱོར་ཡང་ཞལ་བགྲེས་པ་དང༌། ནཱ་ལེནྡྲ་

འདེབས་པའི་ཐུགས་བྲེལ་གྱི་སྟབས་ནས་མ་བྱུང་ཞེས་རྗེ་གྲོལ་མཆོག་གསུང༌། ནཱ་ལེནྡྲའི་གདན་ས་པ་བདག་པོ་དབོན་པོ་པཎ་ཆེན་བཀྲ་ཤིས་རྣམ་རྒྱལ་དང༌། མཁས་པ་དགེ་བ་རྒྱལ་མཚན་པ་དང༌། སྤྱན་སྔ་ཀུན་དགའ་རྡོ་རྗེ་དང༌།
གུང་རུ་ཤེས་རབ་བཟང་པོ། རྗེ་ཉིད་ཀྱི་སྐུའི་དབོན་པོ་རྣལ་འབྱོར་དབང་ཕྱུག་གི་སྤྲུལ་པ་ཆོས་རྗེ་རྒྱལ་ཚབ་དམ་པ་ཀུན་དགའ་དབང་ཕྱུག་དང༌། འདྲེན་མཆོག་དཀོན་མཆོག་འཕེལ་བ་ཡང་འཁྲུངས་ཙམ་གྱི་དུས་སུ་གཤེད་དམར་ཚེ་དཔག་མེད་སོགས་ཀྱི་དབང་གནང༌།
རྒྱལ་ཚབ་ཏུ་ལུང་བསྟན་ཏེ། ཆོས་རྗེ་གློ་བོ་མཁན་ཆེན་པས་བསྟོད་པར། རྒྱལ་བས་ལུང་བསྟན་དེ་ཉིད་གཟིགས་པས་ཕུལ། །རྒྱལ་བ་གཉིས་པ་བསྟན་པའི་རྒྱལ་ཚབ་ཏུ།
།སྲས་ཀྱི་ཐུ་བོ་ཁྱོད་ཉིད་ལུང་བསྟན་ནས། །རྟག་པར་ཆོས་ཀྱི་རྒྱལ་སྲིད་སྐྱོང་ལ་འདུད། །ཅེས་སོ། །གཞན་ཡང་བོ་དོང་བྱ་རྒོད་གཤོངས་ཀྱི་གྲྭ་ཚང་འཛུགས་མཁན་པཎ་ཆེན་འབུམ་ཕྲག་གསུམ་པ་བྱམས་པ་ཆོས་དོན་གྲུབ་དང༌།
གུ་གེ་པཎྜི་ཏ་གྲགས་པ་རྒྱལ་མཚན་དང༌། བཞི་སྡེ་ཆོས་སྡེར་དྲུང་ནམ་རྩེ་བ་དང༌། མཁྱེན་རབ་དབང་ཕྱུག་ནམ་མཁའ་འོད་ཟེར་དང༌། གུ་གེ་ཆོས་དཔལ་བཟང་པོ། ལྷ་རིགས་གུ་གེ་ལྷ་བཙུན་པ་དང༌།
གློ་བོ་པ་ཐུགས་སྲས་བླ་མ་དཔལ་ལྡན་པ་དང༌། བདེ་ལེགས་རྒྱལ་མཚན་པ་དང༌། བླ་མ་དཔལ་ལྡན་རྒྱལ་པོ་པ་དང༌། བསམ་རྩེ་ཆོས་རྗེ་དང༌། རྭ་སྟོན་ཡོན་ཏན་དཔལ་བཟང་སོགས་དང༌། གཞན་ཡང་གོ་བོ་རབ་འབྱམས་པ་བསོད་ནམས་སེང་གེ་དང༌།
དམར་སྟོན་རྒྱལ་མཚན་འོད་ཟེར་དང༌། བཟང་ཆེན་ཕྱོགས་ལས་རྣམ་རྒྱལ་དང༌། ཆོས་ལུང་བཀའ་བཅུ་པར་གྲགས་པ་ཀུན་མཁྱེན་དགའ་གདོང་པ་ཆོས་རྒྱལ་དཔལ་བཟང་དང༌།
ཤཱཀ་བཟང་ནས་མཁས་གྲུབ་དཔལ་ལྡན་རྡོ་རྗེ་དང༌། སྙེ་མོ་རུ་པ་བཀའ་བཞི་པ་དང༌། གསང་མདའ་བ་ཆོས་གྲྭ་གསེར་མདོག་ཅན་འཛུགས་མཁན་པཎ་ཆེན་ཤཱཀྱ་མཆོག་ལྡན་པ་དང༌། གསང་ཕུ་གདན་ས་པ་པཎྜི་ཏ་ཤེས་རབ་དཔལ་ལྡན་པ་སོགས་

དང༌། ཞྭ་ལུ་མཁྱེན་རབ་རྗེ། ཇོ་ནང༌། ངམ་རིང༌། རིན་སྤུངས། རྒྱ་མཁར་རྩེ། བྱམས་ཆེན་རབ་འབྱམས་པ་སངས་རྒྱས་འཕེལ་དང༌། དེའི་གདན་ས་པ་འཇམ་དབྱངས་པ། སེ་ར་སོགས་ཆོས་སྡེ་ཆེན་པོའི་ཆོས་དཔོན་དང༌།
གཞན་ཡང་ཉག་རེའི་དགེ་བཤེས་གྲུབ་ཐོབ་དོན་གྲུབ་ཞེས་པ་འདི་ཉིད་ཀྱིས། དང་པོར་རྗེ་ཉིད་ལ་དགོན་གནས་འདི་ཉིད་འདི་ལྟར་ཡོད་ཚུལ་གྱི་ཞིབ་ཆ་རྣམས་ཞུས། ཕྱིས་རྗེ་ཉིད་ཀྱིས་རྗེས་སུ་བཟུང་ཞིང༌། ཉག་རེ་ཁང་གི་མུན་ཁང་དུ་སྒོམ་ཡུན་རིང་དུ་མཛད།
ལྷོ་རོང་དུ་བྱོན་ནས་ཉམས་རྟོགས་གོང་ནས་གོང་དུ་འཕེལ་ཞིང་གྲུབ་པ་བརྙེས་ཏེ། རི་ཚོགས་ཆོས་སྡིངས་ནས་བམ་གསུམ་གྱི་བླ་མ་མཛད། དགོན་གང་དུ་བཞུགས་ལ་གྲྭ་རིགས་རྣམས་མ་འཆམས་པས།
གསུམ་ཀ་རུ་བཞུགས་པར་ཞལ་གྱིས་བཞེས་ཤིང་འཕུར་ནས་དགོན་པ་གསུམ་ཀ་རུ་བཞུགས། ཞིང་བརྗེ་དུས་སྐུའི་བཀོད་པ་གསུམ་དུ་སྤྲུལ་ཏེ་དགོན་གསུམ་དུ་རེ་རེ་གཤེགས་པའི་ཚུལ་བསྟན།
མཚན་ལ་གྲུབ་ཆེན་དམར་རི་བ་ཞུ་ཞེས་ཐོས་སོ། །གཞན་ཡང་གྲགས་པ་རིན་ཆེན་དང༌། དཔལ་གྱི་རྒྱལ་མཚན་དང༌། གུ་ཎ་པྲ་བྷ་འདི་རྗེའི་སྐུ་དབོན་རྒྱལ་ཚབ་དམ་པའི་སློབ་དཔོན་ཡིན་དང༌། སཾ་གྷ་མ་ཏི་དང༌།
ལྡན་གྱི་ཕྱོགས་སུ་དམ་པ་ཀུན་སྤངས་པར་གྲགས་པ་དྲུང་ཆོས་ཀྱི་རྗེ་ཀུན་དགའ་རིན་ཆེན་པ་དང༌། ཀ་དྲུག་པ་དྲུང་རིན་པོ་ཆེར་གྲགས་པ་དང༌། ལྡན་མ་བཀའ་བཅུ་པར་གྲགས་པ་བསོད་ནམས་དཔལ་ལྡན་པ་དང༌།
ཆེན་པོ་སངས་རྒྱས་བློ་གྲོས་པ་དང༌། མདོ་སྟོད་རྩ་མདོ་པ་གྱོང་པོ་སངས་རྒྱས་རྒྱལ་མཚན་པ་དང༌། སྲད་པ་གྲུབ་ཆེན་ཀུན་བློ་པ་དང༌། མཁའ་གྲུབ་ཟླ་བ་བཟང་པོ་སྐུ་མཆེད་སོགས་དང༌། འབྲིང་མཚམས་སུ་ཏིང་སྐྱེས་བྲག་དཀར་དགོན་པར་བྱང་སེམས་བསོད་ནམས་རིན་ཆེན་པ་དང༌།
ཆུ་འདུས་སུ་ཆོས་རྗེ་མཁས་བཙུན་པ་སོགས་དང༌། ཚེ་འདི་ལ་གྲུབ་པ་བརྙེས་པ་ནི། བླ་མ་དཔལ་ལྡན་པའི་གསུང་གིས། ཚ་བ་རོང་པ་ཤཱཀྱ་རྒྱལ་མཚན་འཕན་ཡུལ་གྱི་རི་ལ་

མཁའ་སྤྱོད་ཀྱི་གདམས་ངག་ལ་བརྟེན་ནས་སྒྲུབ་པ་མཛད་ཅིང་བཞུགས་པ་ལ། སྐབས་ཤིག་ཏུ་རོལ་མོའི་སྒྲ་དང་འཇའ་ཚོན་བྱུང་ནས་བལྟར་ཕྱིན་པས་ལུས་མ་སྤངས་པར་མཁའ་སྤྱོད་དུ་གཤེགས་སོ་ཞེས་དེའི་ཡོན་བདག་སོགས་ཀྱི་མཐུན་སྣང་དུ་གྲུབ་པར་གྱུར་ཏོ།
།ཚ་མོ་རོང་པ་བསོད་ནམས་བཟང་པོ་ཚ་རོང་གི་རི་ལ་འཆི་ཁར་མཁའ་སྤྱོད་དུ་གཤེགས་སོ་ཞེས་དེའི་གྲོགས་བརྫུན་མེད་པ་རྣམས་ཀྱིས་སྐུ་དྲུང་དུ་གླེང་གིན་སྣང་ལ།
ཨ་མདོ་བའི་མཛོ་རྫི་ལས་ཅན་གཅིག །རྡོ་རྗེ་བདག་མེད་མའི་དབང་མཛད་དུས་རྡུལ་ཚོན་གྱི་དཀྱིལ་འཁོར་ལ་ལྷ་ཐམས་ཅད་ཞལ་ཕྱག་རྫོགས་པར་མངོན་སུམ་དུ་མཐོང་བ་བྱུང་ཞེས་བླ་མ་དཔལ་ལྡན་པ་གསུངས། གཞན་ཡང་ལམ་འབྲས་དང་མཁའ་སྤྱོད་མའི་འདའ་ཀ་མ་ལ་བརྟེན་ནས་གྲུབ་མཐའ་སྙོགས་པ་ནི་མང་དུ་བྱུང་ངོ༌།
།རྣལ་འབྱོར་པ་བརྟུལ་ཞུགས་ཀྱི་སྤྱོད་པ་མཛད་པ་ཡང་མཚན་དངོས་བརྩོན་འགྲུས་བཟང་པོ་གཞན་དུ་ཐང་སྟོང་རྒྱལ་པོ་དང༌།
ལུང་སྟོང་སྨྱོན་པ་དང༌། གྲུབ་ཐོབ་ལྕགས་ཟམ་པར་གྲགས་པ་ལོ་བརྒྱ་དང་སོ་བརྒྱད་ཙམ་བཞུགས་པ་དེ་ལ་སོགས་དུ་མ་བྱུང་བར་མངོན་ནོ། །མདོར་ན་སྟོད་མངའ་རིས། སྨད་མདོ་ཁམས། བར་དབུས་གཙང་སོགས་ཉི་འོག་གི་རྒྱལ་ཁམས་ཐམས་ཅད་དུ་རྗེ་འདིའི་ཕྲིན་ལས་ཁྱབ་ཅིང་སློབ་ཚོགས་བསམ་གྱིས་མི་ཁྱབ་པ་བྱུང་མོད།
རེ་རེ་ནས་སུས་བརྗོད་པར་ནུས། འདིར་ནི་རགས་པ་ཙམ་ཞིག་བརྗོད་པའོ། །དེ་ལྟ་བུའི་སློབ་ཚོགས་དེ་དག་ཀྱང་རྗེའི་ཡོན་ཏན་བུམ་པ་གང་འབྱོར་བཞུགས་པ་ནི།
རྗེ་མུས་ཆེན་དང་མཁན་ཆེན་ཤེར་རྒྱམ་པ་སོགས་ཡིན་ལ། གཞན་ཕལ་ཆེར་ཀྱང་མདོ་སྔགས་བསྟན་པའི་གསལ་བྱེད་ཁོ་ན་ཡིན་ཅིང༌། སློབ་མ་ཆུང་ཤོས་རྣམས་ཀྱང༌།
བདེ་མཆོག །ཀྱེ་རྡོར། དུས་འཁོར་སོགས་ཆོས་སྐོར་རེ་རེ་འཛིན་སྐྱོང་སྤེལ་གསུམ་ཐུབ་པ་མཐའ་ཡས་སོ། །ཆོས་རྗེ་རིན་པོ་ཆེ་རང་ཉིད་ཀྱི་ཐུགས་རྒྱུད་ལ་ཡང༌། སྤྱན་ལམ་ན་ཡོད་པའི་བུམ་པ་ལ་སོགས་པའི་རྡུལ་ཕྲ་རབ་ཇི་སྙེད་ཡོད་པ་

གཟིགས་པའི་ཏིང་ངེ་འཛིན་ལ་སོགས་པའི་སྒོ་དུ་མ་ལ་མངའ་བརྙེས་ཏེ། དེའི་སྟོབས་ཀྱིས་གདན་ས་ཆེན་པོ་དང༌། སྡེ་པ་འགའ་རེ་ལ་མ་འོངས་ལུང་བསྟན་དང༌། ཐ་ན་གྲྭ་བ་ཕལ་པ་འགྲོ་འདུག་བྱེད་པའི་ལུང་བསྟན་ཞུས་པ་ཡང་ཇི་ལྟར་ལུང་བསྟན་པ་ལྟར་ཐོག་ཏུ་བབས་པ་ལ་སོགས་པ་མ་འོངས་ལུང་བསྟན་པ་ཡང་མཐའ་ཡས་སོ།
།མདོར་ན་རང་དང་དུས་མཉམ་པའི་དགེ་བའི་བཤེས་གཉེན་དུ་མས་ཞབས་བསྟེན་ཅིང༌། རང་རང་གི་ཤེས་འདོད་དང་མཐུན་པར་དམ་ཆོས་བདུད་རྩིའི་དགའ་སྟོན་ལ་སྤྱོད་པར་བྱས་ནས་མཁས་མང་ཐམས་ཅད་ཀྱི་གཙུག་གི་ནོར་བུའི་རྒྱན་དམ་པར་གྱུར་པ་ཡིན་ནོ།
།བསྟན་པ་ལ་ཕན་པའི་སྦྱིན་བདག་སྟོབས་ལྡན་བྱུང་བ་ནི། རབ་ཏུ་བྱུང་བ་དགེ་ཚུལ་གྱི་སྡོམ་པ་དང༌།
དབུ་མ་ལུགས་ཀྱི་སེམས་བསྐྱེད། གུར་རིགས་བསྡུས། བདེ་མཆོག །ཀྱེ་རྡོར་སོགས་ཀྱི་དབང་བསྐུར་དུ་མ་དང༌། རྩ་རྒྱུད་བརྟག་གཉིས་བཤད་པ། དུས་འཁོར་འགྲེལ་ཆེན་དྲིལ་བུ་རིམ་ལྔ་སོགས་ཁྲིད་བཀའི་ལུང་ལ་སོགས་པ་དུ་མས་རྗེས་སུ་བཟུང་བ།
གུ་གེ་ཆོས་ཀྱི་རྒྱལ་པོ་དང༌། གཞན་ཡང་མངའ་རིས་རྫོང་ཀའི་རྒྱལ་པོ། ཧོར་སེ་ཆེན་གྱི་བརྒྱུད་པ་ལེགས་རིན། དབུས་ཀྱི་གོང་མ་ཆེན་པོ་གྲགས་པ་འབྱུང་གནས།
ཁམས་གོ་འཇོའི་བདག་པོ། གླིང་དཔོན་ཆེན་རིན་སྤུངས་པ། ཤར་རྒྱལ་མཁར་རྩེའི་བདག་པོ། ཆུ་འདུས་སྡེ་པ་སྒྲོལ་སྙོན་དུ་གྲགས་པ་སོགས་མང་དུ་བྱུང་ཞིང༌། རྗེ་འདིས་འཆད་ཉན་མཛད་ནས་ཕྲིན་ལས་བསྐྱངས་ན་བསྟན་འགྲོ་ལ་ཕན་ནམ།
རྩེ་གཅིག་ཏུ་སྒྲུབ་པ་བྱས་ན་ལེགས་ཐུགས་དམ་བརྟག་པར་མཛད་པས་འཆད་ཉན་དང་ཕྲིན་ལས་བསྐྱངས་པ་ལུང་བསྟན་གཟིགས་ཏེ། དེ་སྐད་དུ། དབོན་པོ་ཨ་ཙ་ར་ཞེས་ཀྱང་བྱ།
དབོན་པོ་ནམ་མཁའ་བློ་གསལ་ཞེས་ཀྱང་བྱ། མ་ཏི་ཙི་ཏྲ་ཞེས་ཀྱང་བྱ། གུ་གེ་པཎ་ཆེན་ཞེས་ཀྱང་བྱ་བ་མཚན་གྱི་རྣམ་གྲངས་དུ་མ་དང་ལྡན་པ་དེའི་བསྟོད་པ་མཛད་པ་ལས། མདོར་ན་ཁྱོད་ཀྱིས་

མཛད་ཕྲིན་གོང་སྒྲུབ་ཀྱང༌། །བྱང་ཆུབ་སེམས་ནི་མངོན་དུ་ཡོངས་བཏང་ནས། །ཐུབ་པས་བསྔགས་པའི་ཆོས་ཀུན་སྒྲུབ་པར་མཛད། །ཅེས་སོ། །ཡང་དེ་ལྟར་འཆད་ཉན་ཁོ་ན་ལ་དྲིལ་བ་ལས་རྗེ་འདིའི་དྲུང་དུ། རྒྱ་ཧོར།
མདོ་ཁམས། གློ་བོ་སོགས་ནས་སྤྱན་འདྲེན་པ་མང་དུ་བྱུང་ཡང༌། བསྟན་པའི་གཞི་མ་འཆད་ཉན་མཛད་ཅིང་གཞན་དུ་མི་འབྱོན་པར་དགོངས་མོད། འོན་ཀྱང་ཞུ་ནན་ཆེས་པས་སྨད་མདོ་ཁམས་དང༌། སྟོད་མངའ་རིས་གང་འཐད་གཟིགས་པས།
སྟོད་མངའ་རིས་ལ་ཐུགས་དམ་ལ་ཤར་ནས་བྱོན་པ་ཡིན་ཏེ། བྲག་དཀར་སེམས་དཔའ་ཆེན་པོ་བསོད་ནམས་རིན་ཆེན་གྱི་ཞལ་ནས། དེ་དག་རྩེ་གཅིག་སྒྲུབ་པ་འཆད་ཉན་སོགས། །གང་འཐད་གཟིགས་པས་འཆད་ཉན་ཕན་གཟིགས་ནས།
།དྲི་མེད་བསྟན་པ་རབ་ཏུ་རྒྱས་མཛད་པ། །སྟོད་སྨད་གདུལ་བྱ་གང་འཐད་གཟིགས་གསུང་བ། །སྟོད་ཕྱོགས་འཐད་པར་དགོངས་ནས་སྤྱན་དྲངས་བྱོན། །བསྟན་པ་དར་རྒྱས་གདུལ་བྱ་སྨིན་གྲོལ་མཛད།
།ཅེས་གསུངས་སོ། །དེ་ཡང་ཞིབ་ཏུ་བཤད་ན་གློ་བོར་ལན་གསུམ་ཕེབས་པའི་དང་པོ་ས་སྐྱ་ནས་ཡིན་ཅིང༌། ཕྱི་མ་གཉིས་ཨེ་ཝཾ་ནས་ཡིན་ནོ། །དེ་ཡང་སྟོད་ཕྱོགས་སུ་ཕེབས་པའི་ལུང་བསྟན་བྱུང་ཚུལ་ནི། སྔར་བཤད་པ་ལྟར་འཆད་ཉན་ཆག་དོགས་དང༌།
ཁྱད་པར་ལོ་ཙཱ་བ་ངག་དབང་གིས་མངའ་རིས་སུ་ཕྱིན་ཀྱང་ཕན་ཐོགས་མི་འོངས་པའི་རྒྱུ་མཚན་ཞུས་ནས་སྟོད་ཕྱོགས་སུ་མི་ཕེབས་པའི་ཐུགས་ཐག་ཆོད། གློ་བོ་ཕྱོགས་སུ་ཡིག་ལན་མཛད་པར་དགོངས་པའི་ནུབ་མོ་མནལ་ལམ་དུ་མངའ་རིས་ལ་འགྲོ་ཟེར་ནས་ཟི་ཐང་གི་ཐད་ཀ་ལ།
གདུགས་དཀར་པོ་བཅུ་གསུམ་གཅིག་ཞོ་ལེ་བྱས་འདུག་གསུངས། ཐམས་ཅད་གསེར་ཏོག་དང་བཅས་པ་འཛིན་མཁན་མེད་པར་འགྲོ་བ་རྨིས།
དེ་ནས་ཡར་ཕེབས་པར་དགོངས་སོ། །འདི་གདན་ས་པ་གདུགས་ཐོག་བཅུ་གསུམ་འབྱུང་བའི་རྟགས་སུའང་གསུངས། དེའང་སྤྱན་འདྲེན་པ་གློ་བོ་སྡེ་པ་བསྟན་པའི་སྦྱིན་བདག་ཆེན་པོ་དགེ་སྦྱོང་

ཨ་མེ་དཔལ་ཞེས་པ་ཡབ་སྲས་ཀྱི་ལོ་རྒྱུས་ནི། དྲུང་དགེ་སྦྱོང་བ་འདི་འཇམ་དཔལ་རྩ་རྒྱུད་དང༌། སློབ་དཔོན་པདྨའི་ལུང་བསྟན་ལ་ཡོད་གསུང་ཞིང༌། ཁོང་མངའ་རིས་རྫོང་ཀའི་དྲུང་སྐོར་ཡིན། གདུང་རུས་གནམ་རུ་ཁྱུང་ཡིན།
སྔོན་གྱི་གྲུབ་ཐོབ་རྗེ་བཙུན་མི་ལ་སོགས་དང་གཅིག །ཨ་མེ་དཔལ་འདི་མཁྱེན་པ་ཡོད་པས། བོད་ཆོས་རྒྱལ་གྱི་གདུང་བརྒྱུད་དྲི་མ་མེད་པ་མངའ་རིས་རྫོང་ཀར་གྱི་ཆོས་རྒྱལ་འབུམ་སྡེ་མགོན་གྱིས་གླང་གི་ལས་ཐབས་བཅུ་གསུམ་ཡོད་པར་བཤད་པའི་གློ་བོར་གཙང་རང་བྱ་ཕོའི་ཟེ་བ་ཞེས་པའི་རྫོང་རྒྱབ་ཡོད་པའི་རྫོང་དཔོན་ལ་བརྐོས་པ་ལས།
ཕྱིས་གློ་བོ་ཁོང་གིས་སྒེར་དུ་ཚོང༌། དོལ་པོ་པུ་ཧྲངས།
གུ་གེ་སོགས་ལའང་ལུང་འགྲོ་བ་བྱུང༌། ཁོང་གིས་དང་པོར་བོ་དོང་པཎ་ཆེན་སྤྱན་དྲངས་ཀྱང༌། དེ་ཙམ་བསྟན་པ་ལ་ཕན་པ་མ་བྱུང༌། རྗེ་རྡོ་རྗེ་འཆང་འདིའི་སྙན་པ་ཐོས་ནས་དད་འདུན་དང་བཀའ་སྤྱད་ཆེན་པོས་ཡང་ཡང་སྤྱན་དྲངས་ཀྱང༌།
སྔ་མ་ས་སྐྱ་པའི་རྒྱུད་གསུམ་མན་ངག་དང་བཅས་པའི་ལྟ་བ་སེམས་ཙམ་ཡིན་ཟེར་བ་དང༌། ས་སྐྱ་པའི་ལུས་དཀྱིལ་རྒྱུད་གཞུང་ནས་མ་བཤད་ཟེར་བའི་རྩོད་པ་བྱུང་ནས། ས་སྐྱ་པའི་དགེ་བཤེས་རྣམས་འཐོར་ས་མེད་པའི་བཅའ་ཁྲིམས་བྱས་ནས་འབྱོན་སྟབས་མ་བྱུང༌།
དེའི་དུས་སུ་གནང་བའི་ཡིག་ལན་བཀའ་ཤོག་དང༌། ཆོས་བསྐུལ་པུསྟི་གནང་ཚུལ་སོགས་རྗེ་མཁན་ཆེན་པའི་རྣམ་ཐར་དུ་བལྟ། དེ་ནས་ཀྱང་ནན་ཆེན་པོས་སྤྱན་དྲངས་པས།
གློ་བོར་ལན་གསུམ་ཕེབས་པའི་དང་པོ་ནི། སྔར་གྱི་མཚན་ལམ་ལ་བརྟེན་ནས་བསྟན་པ་ལ་ཕན་པ་འོང་བར་དགོངས་ནས་དེ་བས་ཏེ་ལུག་ལོའི་སྟོན་རྗེ་མུས་ཆེན་ཤཱཀ་བཟང་དུ་སྐུ་ཚབ་ལ་བཞག་ནས་ཆོས་གསུངས།
རྗེ་རིན་པོ་ཆེ་དཔོན་སློབ་རྣམས་ཀྱིས་ཟླ་བ་དྲུག་ལ་འཁོར་བར་མཛད། དང་པོ་ཡུལ་དེར་བཀའ་འགྱུར་ཚང་མ་མི་བཞུགས་པ་ལ། རྒྱུད་འབུམ་ས་སྐྱ་ནས། གཞན་རྣམས་ཕྱོགས་མཐའ་དག་

ནས་མ་ཕྱི་བཙལ་ནས་ཚང་བར་བཞེངས། རྒྱས་པར་རྗེས་མཛད་པའི་བཀའ་འགྱུར་དཀར་ཆག་ཏུ་བལྟ། དཀྱིལ་ཁང་དུ་བཀའ་འགྱུར་ལྷ་ཁང་སྦྱོང་རྒྱུད་དཀྱིལ་འཁོར་བཅུ་གཉིས་སོགས་ལོགས་རིས་ལ་བཞེངས། སྟེང་ཆེན་འདུལ་གྲྭར་ཆོས་སྡེ་བཙུགས།
གཙུག་ལག་ཁང་བཞེངས། དགེ་འདུན་བརྒྱ་ཕྲག་ལ་རྒྱུན་གྱི་འཚོ་བ་བཙུགས། འདུལ་བ་དང་བྱང་ཆུབ་སེམས་དཔའི་སྡེ་སྣོད་ཀྱི་བཤད་པ་གཙོ་བོར་མཛད། བྲག་དཀར་གྱི་ཆོས་སྡེ་ཐེག་ཆེན་དར་རྒྱས་གླིང་བཏབ་ཅིང་ལྷ་ཁང་གི་གཞི་བཏིང༌།
རབ་བྱུང་བསྙེན་རྫོགས་གྲངས་མང་པོ་ལ་སོགས་པ་ལམ་ཐུན་མོང་བའི་སྒོ་ནས་གདུལ་བྱ་མང་པོ་སངས་རྒྱས་ཀྱི་བསྟན་པ་ལ་བཀོད། བསྟན་པའི་སྦྱིན་བདག་ཨ་མེ་དཔལ་ཡང་རབ་ཏུ་བྱུང་སྟེ་མཚན་བཟང་པོ་རྒྱལ་མཚན་དུ་བཏགས།
ཁོང་རབ་བྱུང་མ་མཛད་གོང་གི་སྲས་ཆོས་རྒྱལ་ཨ་མགོན་བཟང་པོ། དེའི་སྲས་ཚངས་པ་བཀྲ་ཤིས་མགོན་དང་གློ་བོ་མཁན་ཆེན་སོགས་ཡིན་ནོ། །ལན་བར་མ་ཕེབས་དུས་ནི་འབྲུག་ལོ་སྟེ་དེ་དུས་ཀྱང་མུས་ཆེན་ངོར་དུ་སྤྱན་དྲངས།
ལམ་འབྲས་སོགས་གསུངས། རྗེ་ཉིད་ཀྱིས་གློ་བོར་བྱོན། ཕྲེང་བའི་དབང་དང་ཟུར་བཀའ་འགའ་ཞིག །ས་སྐྱ་བཀའ་འབུམ་གྱི་ལུང༌། སྦྱོང་རྒྱུད་ཀྱི་བཤད་པ་ལ་སོགས་ཆོས་ཀྱི་འཁོར་ལོ་མང་དུ་བསྐོར་ཞིང༌།
སྦྱིན་བདག་ཆེན་པོ་ལ་སོགས་པ་མང་པོ་བསྙེན་པར་རྫོགས་པར་མཛད་ཅིང༌། སྐལ་པ་དང་ལྡན་པའི་གདུལ་བྱ་འགའ་ལ་ལམ་འབྲས་ཀྱི་ཁྲིད་ལ་སོགས་པ་ཐུན་མོང་མ་ཡིན་པ་ཡང་གསུངས།
སྦྱིན་བདག་ཆེན་པོ་ལ་ཀྱེ་རྡོར་གྱི་མངོན་རྟོགས་ཁྱད་འཕགས་ཞིག་མཛད་ནས་གནང་འདུག་སྟེ་བཀའ་འབུམ་དུ་མ་ཚུད་ཡོད་དོ། སྔར་གྱི་བཀའ་འགྱུར་བཞེངས་པའི་ཞལ་ད་ཡང་མཛད།
གསེར་རྐྱང་གིས་བཀའ་འགྱུར་གྱི་དབུ་བཙུགས། རྣམ་རྒྱལ་ཆོས་སྡེ་གསོ་བ་སོགས་མཛད། གཞན་ཡང་དགེ་སྦྱོང་ཆེན་པོས་ཆོ་འཕྲུལ་ཟླ་བར་སྒྲུབ་མཆོད་བཙུགས་པའི་བདག་རྐྱེན། ས་དཀར་ནས་ཞིང་ཁལ་བརྒྱའི་ས་དང༌།
རྦད་མང་པོ་བཙུགས་

བླ་མ་རྗེས་རྒྱུད་སྡེ་སོ་སོ་ནས་གསུངས་པའི་དཀྱིལ་འཁོར་ལྔ་བཅུ་ང་བདུན་ཙམ་གྱི་དབང་བཀའ་གནང༌། དེ་དག་གི་སྒྲུབ་ཐབས་དཀྱིལ་ཆོག་རྣམས་ཀྱི་ཡིག་ཆ་གང་དང་གང་གི་ཐོ་ཚེ་དང༌། ཉེ་བར་མཁོ་བ་སྦྱིན་སྲེག་སོགས་ཕྱག་ལེན་རྣམ་པར་དག་པ།
དགོན་སྡེ་སོ་སོའི་དགེ་འདུན་རྣམས་ལ་གནང་ཞིང༌། སྒྲུབ་དཀྱིལ་གང་བྱེད་སོགས་ཀྱི་དྲིལ་ཆེན་པོ་མཛད་དོ། །ད་ལྟ་མངའ་རིས་སྐོར་གསུམ། དབུས་གཙང་ཁམས་གསུམ་ན་སྒྲུབ་མཆོད་ཀྱི་ཕྱག་ལེན་གཙང་མ་རྣམ་པར་དག་པ་ནི་གློ་བོ་ཁོ་ན་ཡིན་པར་འདུག་ཅེས་གྲགས་པ་ལྟར་གྱི་དོན་དང་ཡང་མཐུན་པར་སྣང་ལགས་སོ།
།ལན་བར་མའི་སྐབས་འདིར་བཞི་སྡེ་པ་དྲུང་ནམ་རྩེས། གུ་གེ་རྒྱལ་པོ་ཁྲི་ནམ་མཁའི་དབང་པོ་དང་བཀའ་བགྲོས་ཏེ།
གུ་གེའི་མཁན་ཆེན་ཆོས་ཉིད་སེང་གེ་དཔོན་སློབ་རྣམས་གདན་འདྲེན་པར་བརྫངས། ཆོས་རྗེ་རིན་པོ་ཆེ་དཔོན་སློབ་བརྒྱ་ཙམ་ཞིག་པུ་ཧྲངས་སུ་སྤྱན་དྲངས། རྒྱལ་དེ་འུར་ཟླ་བ་གསུམ་གྱི་བར་བཞུགས།
གུ་གེ་ནས་བླ་མ་སྤྲུལ་སྐུ་བ་སོགས་དང༌། པི་ཏི་ནས་མཁན་པོ་རིན་བསོད། མར་ཡུལ་བའི་དགེ་བཤེས་འགའ་སོགས་པུ་ཧྲངས་དང་བཅས་པའི་དགེ་འདུན་མང་པོ་ལ། དུས་འཁོར་མཁའ་འགྲོ་རྒྱ་མཚོ་གུར་རིགས་བསྡུས་སོགས་ཀྱི་དབང་གནང༌།
ཉ་རྩེ་རིག་ཏུ་དུས་འཁོར་སྒྲུབ་མཆོད། བཞི་སྡེ་རུ་མཁའ་འགྲོ་རྒྱ་མཚོའི་སྒྲུབ་མཆོད་བཙུགས། བརྟག་གཉིས། སྦྱོང་རྒྱུད། དུས་འཁོར་འགྲེལ་ཆེན་སོགས་ཀྱི་བཤད་བཀའ།
གཞན་ཡང་འགྲོ་བ་མང་པོ་ལ་སེམས་བསྐྱེད་ཆེན་པོ་བློ་སྦྱོང་སོགས་ཆོས་འཁོར་རྒྱ་ཆེན་པོ་བསྐོར། གུ་གེ་རྒྱལ་པོ་རབ་ཏུ་བྱུང་ཞིང་ཆོས་སྡེ་ཆེན་པོ་གསར་དུ་བཙུགས། དེའི་ཚེ་བསྟན་རྩིས་ཁྱད་པར་ཅན་མཛད་པའང་ཡོད་དོ།
།ཁ་ཆར་ཇོ་བོའི་དྲུང་དུ་མར་མེའི་ཕྲེང་བ་གྲངས་མེད་པ་ཕུལ་ནས་སངས་རྒྱས་ཀྱི་བསྟན་པ་དར་བའི་སྨོན་ལམ་མཛད། སྐྱིད་གྲོང་དུ་ཡང་དེ་ལྟར་མཛད་དོ། །དེ་ནས་ཐེང་གསུམ་གྱི་རྗེས་མ་ཡོས་ལོ་ལ།
བསྟན་པའི་སྦྱིན་བདག་ཆེན་པོ་ཨ་མགོན་བཟང་པོས་སྤྱན་

དྲངས། བཀའ་འགྱུར། བསྟན་འགྱུར་ཚང་མར་བཞེངས་པའི་ཞལ་ད་དང༌། གསེར་གྱི་བཀའ་འགྱུར་གྱི་འཕྲོ་ཚར་བའི་ཞལ་ད་སོགས་འཛད། ལྷག་པ་རྣམས་བཏོན། མ་ཚང་བ་རྣམས་གསོས་ནས་དཀར་ཆག་ཀྱང་མཛད། གསེར་གྱི་བྱམས་པ་ཆེན་པོ།
ལམ་འབྲས་བརྒྱུད་པ། ཀུན་རིག་གི་གཞལ་ཡས་ཁང་སོགས། སྐུ་གསུང་ཐུགས་ཀྱི་རྟེན་དུ་མ་རབ་གནས་མཛད། ཐུབ་བསྟན་དར་རྒྱས་གླིང་གི་ཆོས་སྡེར་དགེ་འདུན་སྟོང་ཕྲག་ཏུ་ལངས་པ་འཛུགས་པའི་ཞལ་ད་དང༌།
ཆོས་དཔོན་འཇམ་དབྱངས་ཤེས་རབ་རྒྱ་མཚོ་བཀོད་པ་མཛད། གཞན་ཡང་རབ་བྱུང་བསྙེན་རྫོགས་སེམས་བསྐྱེད། ཡོ་ག་རྡོ་རྗེ་རྩེ་མོ། ཁམས་གསུམ་རྣམ་རྒྱལ། ཆོས་དབྱིངས་གསུང་དབང༌། ཡོན་ཏན་ཀུན་འབྱུང་སོགས་ཀྱི་དབང་བསྐུར།
རྒྱུད་དང་བསྐྱེད་རྫོགས་ཀྱི་བཤད་པ་སོགས་མང་དུ་མཛད་ཅིང༌། མདོ་སྔགས་ཀྱི་ཆོས་འཁོར་རྒྱ་ཆེན་པོ་བསྐོར་ནས་གདུལ་བྱ་དཔག་ཏུ་མེད་པ་རྣམས་སྨིན་གྲོལ་གྱི་ལམ་ལ་འགོད་པར་མཛད་པ་ཡིན་ནོ།
།སྦྱིན་བདག་ཆེན་པོ་དར་ར་ཁ་ཆེ་སོགས་སྐུ་མཆེད་ཀྱི་གསེར་གྱི་གའུ་ལྔས་གཙོ་བྱས་གསེར་སྲང་ལྔ་བརྒྱ་ལ་སོགས་པའི་འབུལ་བ་གྲངས་མེད་པ་ཕུལ། དེ་ལྟར་མངའ་རིས་གློ་བོའི་ཕྱོགས་ནས་བསྟན་པའི་སྦྱིན་བདག་ཨ་མེ་དཔལ་ཡབ་སྲས་ཀྱིས་ལན་གསུམ་གྱི་བར་དུ་གདན་འདྲེན་ཞུས་པས།
བསྟན་པ་དང་སེམས་ཅན་གྱི་དོན་རྒྱ་ཆེན་པོ་འབྱུང་བར་དགོངས་ཏེ། མངའ་རིས་ཕྱོགས་ལ་ཆག་ཕེབས་ཏེ། ཟབ་པ་དང་རྒྱ་ཆེ་བའི་ཆོས་ཀྱི་འཁོར་ལོ་ཡུན་རིང་དུ་བསྐོར།
དེའང་གློ་བོར་དང་པོར་རབ་བྱུང་གི་ཆོས་བཀའ་ཚང་བ་བཞིར་ལངས་པ་ཡང་དཀོན་པ་ལ། དགེ་འདུན་གྱི་སྡེ་ཁྱད་པར་དུ་འཕགས་པ་བཙུགས་ཏེ། ད་ལྟ་འདུལ་བ་འཛིན་པ་སྟོང་ཕྲག་ཏུ་ལངས་པ།
མདོ་སྔགས་ཀྱི་བཤད་ཉན་སྒོམ་སྒྲུབ་ལ་སོགས་པ་དབུས་གཙང་དང་འདྲ་བར་ཡོད་པ་དང༌། བསྟན་པ་སྤྱི་དང༌། བྱེ་བྲག་ཏུ་དཔལ་ལྡན་ས་སྐྱ་པའི་བསྟན་པ་

གསལ་བར་མཛད་པ་དང༌། རིན་ཆེན་གསེར་ལ་སོགས་པ་ལས་གྲུབ་པའི་བདེ་བར་གཤེགས་པའི་རྟེན་གསུམ་ངོ་མཚར་བ་དུ་མ་དང༌། རིན་པོ་ཆེ་གསེར་དང་སྣག་ཚ་སོགས་ལས་གྲུབ་པའི་བཀའ་འགྱུར་དུ་མ་ལ་སོགས་པའི་གསུང་རབ་མཐའ་ཡས་པ་མང་དུ་བཞེངས་པའི་བཀའ་གནང་སྟེ།
ཚུལ་བཞིན་དུ་བཞེངས་ནས་རབ་གནས་མཛད་པ་ལ་སོགས་པའི་མཛད་ཕྲིན་བཟང་པོས་མངའ་རིས་སྐོར་གསུམ་འཕགས་ཡུལ་སངས་རྒྱས་བཞུགས་པའི་དུས་དང་མཚུངས་པ་བྱུང་བ་ནི་རྗེ་ཉིད་ཀྱི་བཀའ་དྲིན་ནོ།
།གཞན་ཡང་སྟེང་ཁེབས་སུ་ཆོས་སྡེ་གཉིས། ཁྱད་པར་སྟེང་ཁེབས་བྲག་དཀར་དུ་ཨ་ཅོ་བྱང་ཆུབ་སེམས་དཔས་གཙོ་མཛད་འདུལ་གྲྭ་རྣམས་ཀྱང་བཙུགས། དཀྱིལ་འཁོར་སོ་སོའི་སྒྲུབ་མཆོད།
དོན་ཞགས་གཟུངས་སྒྲུབ་སོགས་མང་དུ་ཡོད། ཁྱད་པར་བྲག་དཀར་སེམས་དཔའ་ཆེན་པོ་བསོད་ནམས་རིན་ཆེན་པ་འཇམ་དབྱངས་སྔོན་པོའི་རྣམ་འཕྲུལ་ཡིན་པར་ངེས་ཤིང། དེའི་གང་དུ་བཞུགས་སར་ཀླུ་གཉན་ས་བདག་གི་གནོད་པ་མི་འབྱུང་བར་གྲགས།
ཁོང་ལ་ངོར་དུ་ཡང་རྗེ་བླ་མས་ཡུན་རིང་དུ་བཞུགས་དགོས་པའི་བཀའ་ཕེབས་བྱུང་བ་ལ་ཅུང་ཟད་མགྱོགས་སྟབས་བྱོན་དགོས་བྱུང་བས། ཁོང་གིས་མཛད་པའི་བསྟོད་པར་དེའི་ཉེས་པ་བཟོད་གསོལ་ཡང་འབྱུང་ངོ༌།
།འདི་ནི་ངག་སྒྲོས་དང་བསྟོད་པ་དེའི་འགྲོས་ལས་རྟོགས་སོ། །བྲག་དཀར་དགོན་པར་དགེ་འདུན་ནི་ཉིས་བརྒྱ་ཙམ་ཚོགས་པ་བྱུང་ངོ༌། །སྟེང་ཁེབས་བྲག་དཀར་དགོན་པ་དུས་ཕྱིས་མིང་དང་གྲུབ་མཐའ་བསྒྱུར་ཏེ་བཀྲ་ཤིས་ཆོས་འཕེལ་ཟེར་གྱིན་འདུག
།ཆུ་འདུས་སུ་ཆོས་སྡེ་ཆེན་པོར་སྡེ་སྣོད་འཛིན་པ་ལྔ་བརྒྱར་ལངས་པ་བཙུགས། བཀའ་འགྱུར། བསྟན་འགྱུར། ཐུབ་པའི་གསེར་སྐུ་ཆེན་མོ་དང་ལྷ་ཁང་བཞེངས་པའི་ཞལ་བཀོད་མཛད།
གཏིང་སོར་དེ་རྣམས་ཀྱི་རབ་གནས་མཛད། དྲུང་ཆེན་སྒྲོལ་མའི་སྒྲིབ་སྦྱོང་ལ། དྲི་མེད་འབུམ་ཐེར་ཆོ་ག་དང་བཅས་པ། རྒྱུན་ལྡན་གྱི་ཕྱག་ལེན་སོགས་བཙུགས། དེ་ལྟར་སྦྱིན་བདག་དེ་

རྣམས་ཀྱི་མངའ་འོག་སོ་སོར། རི་རྒྱ་ཉ་རྒྱ་བསྡོམས་པ། ཤ་ཁྲག་གི་མཆོད་སྦྱིན་འགེགས་པ། དགེ་འདུན་སྡེར་ལངས་པའི་ཚོགས་སུ་ཤ་ཆང་མི་འགྲིམ་པ་ལ་སོགས་པ་བསྟན་པ་དང་སེམས་ཅན་གྱི་དོན་རྒྱ་ཆེན་པོ་མཛད་མོད་རེ་རེ་ནས་གྲངས་མང་བས་མ་བྲིས་སོ།
།དེ་ཡང་ཡོས་ལོ་ལ་མངའ་རིས་སུ་ཆིབས་ཁ་བསྒྱུར་ནས་སྦྲུལ་ལོ་དགུང་ལོ་དྲུག་ཅུ་རེ་བརྒྱད་པ་ལ་མངའ་རིས་ནས་ཤར་ལམ་ལ་ཆིབས་ཁ་བསྒྱུར། གདན་ས་ཆེན་པོར་ཕེབས་ཏེ་དགེ་འདུན་རྣམས་ལ་འབུལ་བ་རྣམ་གཞག་གྲལ་འགྱེད་དང་བཅས་པ་མཛད།
དེ་ནས་དབྱུག་པ་ཟླ་བའི་ཚེས་གསུམ་ལ་ཨེ་ཝཾ་ཆོས་ལྡན་གྱི་རི་ཁྲོད་དུ་ཕེབས་ཏེ་ཚེས་བཅུ་བཞིའི་ཉིན་པར་ཆོས་རྗེ་ས་སྐྱ་པ་ཆེན་པོའི་དུས་དྲན་མར་མེ་དང༌།
ཞལ་ཟས་དང༌། རོལ་མོ་དང༌། གདུགས་དང༌། རྒྱལ་མཚན་ལ་སོགས་པའི་མཆོད་པ་རྒྱ་ཆེན་པོ་ཕུལ་ཞིང༌། དགེ་འདུན་འདུས་པ་རྒྱ་མཚོའི་ཚོགས་དང་བཅས་པ་རྣམས་ལ་མང་བསྐོལ་དང༌། དཀར་རས་དྲི་མ་མེད་པ་ཕུན་སུམ་ཚོགས་པའི་འབུལ་བ་གྲལ་འགྱེད་དང་བཅས་པ་བསྒྲུབས་ནས།
ཕྱོགས་ནས་བྱོན་པ་བླ་མ་དགེ་བའི་བཤེས་གཉེན་རྣམས་ལའང་ཆོས་ཀྱི་འབྲེལ་པ་དང༌། ཟང་ཟིང་གི་གནང་སྦྱིན་རྣམ་པར་དག་པས་རང་རང་རྣམས་མགུ་བར་མཛད་ཅིང༌།
གཉུག་མར་གནས་པའི་ཐུན་བཞིའི་རྣལ་འབྱོར་ལ་མི་གཡོ་བར་མཛད་པའི་སྒྲུབ་པ་པོ་རྣམས་ལ་ལམ་འབྲས་བུ་དང་བཅས་པ་ཁ་སྐོང་དཀར་ཆག་ཏུ་གསལ་བ་རྣམས་ཀྱི་ལུང་དང༌། མཚམས་སྦྱོར་གྱི་བཤད་པ་དཔྱིས་ཕྱིན་པར་མཛད་ལ།
རྒྱལ་གྱི་ཟླ་བའི་ཚེས་བཅུ་ལ་ཨེ་ཝཾ་ནས་ཆག་བཏེག་སྟེ་གདན་ས་ཆེན་པོར་བྱོན་ནས། རྟ་ཟླ་བའི་ཆོ་འཕྲུལ་ལ། མངའ་རིས་ནས་ཕུལ་བའི་གསེར་ཞོ་སུམ་བརྒྱ་ཙམ་གྱིས་མར་ཚན་ཆེ་བར་བསྒྲུབས་ཏེ།
ཚེས་བརྒྱད་ཀྱི་ཉིན་པར་བཞུས་ཏེ། དབུ་རྩེ་རིམ་པ་གསར་རྙིང༌། སྒོ་རུམ་སྟེང་ཤོད། བླ་བྲང་ཤར། བླ་བྲང་གཞི་ཐོག །བླ་མ་གོང་མ་རྣམས་ཀྱི་ནང་རྟེན་གསེར་ཐོག་གཡུ་ཐོག་ལ་

སོགས་པའི་ལྕགས་རི་ཕྱིའི་སྐུ་འབུམ་རྣམས་དང༌། རིན་ཆེན་སྒང་ལྷ་ཁང༌། བླ་བྲང་མགོན་ཁང༌། བླ་བྲང་ཁང་སར་ཆེན་མོ། ཉི་ཐོག་དང༌། གུང་ལ་སོགས་པ་བརྒྱ་ཚོའི་བླ་བྲང་རྣམས་དང་བཅས་པར། ཀོང་བུ་ཆེ་ཆུང་བཞི་བརྒྱ་ལྷག་ཙམ་བཀང་ནས་ཚེས་བརྒྱད་ཀྱི་ཐོ་རངས་ནས་ལེགས་པར་སྦར་ཏེ།
ཞག་པོ་བཅུ་གཉིས་ཙམ་གྱི་བར་དུ་ཁ་གསོ་ཞིང་ཁོར་ཡུག་ཏུ་འབར་བར་མཛད་ལ། དྲི་མ་མེད་པའི་ལྷ་བཤོས་ཉི་མ་རེ་ལའང་བརྒྱ་བས་ལྷག་པ་ཕུལ་ཅིང༌།
མཆོད་ཡོན་ལ་སོགས་པ་གཞན་གྱི་བློ་འཁུལ་བ་བཤམས་ཏེ། དེ་དག་གི་སྐབས་སུ་བླ་མ་དམ་པ་གཞི་ཐོག་པས་གཙོ་མཛད་གཉུག་མར་གནས་པའི་དགེ་འདུན་རྒྱ་མཚོ་ལྟ་བུ་དང༌། མདོ་དབུས་མངའ་རིས་དང་བཅས་པ་གློ་བུར་དུ་བྱོན་པའི་དགེ་འདུན་རྣམས་དང༌།
བླ་མ་དཔལ་ལྡན་རྒྱལ་པོ་སོགས་ཀྱང་འདི་དུས་མཇལ་བའོ། །ཟླ་བ་དེའི་ནང་དུ་དམ་པ་དེ་ཉིད་ཀྱི་དྲུང་དུ་རབ་ཏུ་བྱུང་བ་དང་བསྙེན་པར་རྫོགས་པའི་གསར་བུ་ལྔ་བརྒྱ་ལྷག་བྱུང་བ་རྣམས་ལ་མང་བསྐོལ་དང༌།
རས་དཀར་གྱི་འབུལ་བ་དང༌། གྲལ་འགྱེད་རྣམ་པར་དག་པ་མཛད་ཅིང༌། དཀོན་མཆོག་གསུམ་དང་བླ་མ་བརྒྱུད་པ་དང་བཅས་པ་རྣམས་ལ་ཡན་ལག་བདུན་པ་འབུལ་ཞིང༌།
བསྟན་པ་དར་བའི་སྨོན་ལམ་རྣམ་པར་དག་པ་འདེབས་པ་ལ་བརྩོན་པ་ཆེན་པོ་མཛད་དོ། །དེའི་ཚེ་རྗེ་ཉིད་རང་ཡང་འཁོར་གྱི་ཚོགས་དང་བཅས་ཏེ་ཞག་བཅུ་གཉིས་ཀྱི་བར་དུ་གཙུག་ལག་ཁང་རྣམས་སུ་རིམ་པར་བྱོན་ཏེ།
ཡན་ལག་བདུན་པ་སྔོན་དུ་འགྲོ་བས་སངས་རྒྱས་ཀྱི་བསྟན་པ་སྤྱི་སྒོས་དར་བའི་སྨོན་ལམ་རྣམ་པར་དག་པ་འདེབས་པ་ལ་སྔ་དྲོ་ཕྱི་དྲོ་མི་གཡེལ་བར་མཛད་པ་སྣང་ཞེས་ཐོས་སོ། །དེའི་ཚེ་གདན་ས་ན་ཡོད་པའི་དགེ་བའི་བཤེས་གཉེན་རྣམས་ལ་ཐོས་བསམ་སྒོམ་གསུམ་ལ་བརྩོན་པར་མཛད་པའི་ཞུ་བའི་སྙན་བསྐུལ་མཐའ་དག་པ་འབུལ་ལ།
རང་རང་གིས་འདོད་པའི་ཆོས་རྣམས་ཀྱིས་ཀྱང་ཚིམ་པར་མཛད་དོ། །དེ་དག་མཐར་ཕྱིན་པར་བྱེད་པའི་ཐབས་སུ།
མ་ཧཱ་

ཀཱ་ལ་གུར་གྱི་མགོན་པོའི་དྲུང་དུ་གཏོར་ཚོགས་ཟན་དང༌། ཤ་སྐམ་མར་དུ་བཙོས་པ་དང༌། བུ་རམ་སྒར་མ་དང༌། བག་གི་ཕྱེ་སྐམ་ཆ་མར་དུ་བཙོས་པ་དང༌། ཀ་ར་དང༌། སྨན་སྣ་ཚོགས་པ་དང་བཅས་པ་ལྔ་ཚར་རེ་རེ་བཤམས་པ་དུས་གཅིག་ཏུ་བྱིན་གྱིས་བརླབས་ནས།
རེ་རེ་ཕུལ་བ་སྣོད་ཆེན་པོར་བླུག་ཅིང༌། ཡང་བཤམས་པ་ལ་སོགས་པ་མཛད་པ་བརྒྱ་རྩ་བརྒྱད་དུ་གྲངས་ཚང་བ་འབུལ་ཞིང་སངས་རྒྱས་ཀྱི་བསྟན་པ་སྤྱི་སྒོས་སུ་དར་ཞིང༌།
ཡངས་པའི་རྒྱལ་ཁམས་ཆེན་པོ་རྣམས་སུ་འཁྲུགས་ལོང་དང་གནོད་འཚེ་མཐའ་དག་ཞི་བའི་བཀའ་བསྒོ་བ་དང༌། ཕྲིན་ལས་ཞུ་བ་དཔྱིས་ཕྱིན་པར་མཛད་དོ་ཞེས་ཐོས་སོ། །དེ་ནས་རྟ་ལོ་ཁྲ་ཟླ་བའི་ཉི་ཤུ་བཞི་ལ་ཨེ་ཝཾ་ཆོས་ལྡན་དུ་ཆག་ཕེབས་ནས།
ཕྱོགས་ནས་བྱོན་པའི་དགེ་བའི་བཤེས་གཉེན་རྣམས་དང༌། གཉུག་མར་གནས་པ་རྣམས་ལ་བརྟག་པ་གཉིས་པའི་རྒྱུད་མན་ངག་དང་བཅས་པ་ལ་སོགས་པ། ཐེག་པ་གསུམ་གྱི་དམ་པའི་ཆོས་ཉི་མ་རེ་ལ་སྤྱི་སྒོས་སུ་ཐུན་གསུམ་ལ་སོགས་པའི་སྒོ་ནས་འདོམས་པར་མཛད་དོ།
།མདོར་ན་རིམ་གཉིས་ཟབ་མོ་ལ་གཡེལ་བ་མེད་པས་རྟོགས་པའི་ཡོན་ཏན་མཐའ་ཡས་པ་དང་ལྡན་པའི་ངང་ནས། གདན་ས་ཆེན་པོ་དང༌། ཆོས་དབར་གྱི་ས་མངའ་རིས་པུ་ཧྲངས་ཆོས་འཁོར་ཁ་ཆར་མན་ཆད།
དབུས་ཀྱི་འབྲི་གུང་གི་མལ་གྲོ་ཡན་ཆད་དུ་བཞུགས་པ་དང༌། བྱོན་པའི་དགོན་སྡེ་རྣམས་སུ་འདུལ་བའི་རབ་ཏུ་བྱུང་བ་དང༌། བསྙེན་པར་རྫོགས་པའི་སྡོམ་པ་ལེགས་པར་ཐོབ་པ་མདོ་དབུས་མངའ་རིས་དང་བཅས་པ་ན་གྲངས་ལས་འདས་པ་དང༌།
ཐེག་པ་ཆེན་པོའི་སེམས་བསྐྱེད། རིག་པ་འཛིན་པའི་དམ་ཚིག་ཐོབ་སྟེ་ཉམས་སུ་ལེན་པ་ལ་བཀོད། དེ་དག་གི་སྐབས་སུ་དད་པ་ཅན་རྣམས་ཀྱིས་བཞེངས་པ་དང༌།
རྗེ་ཉིད་ཀྱིས་བཞེངས་པའི་བདེ་བར་གཤེགས་པའི་སྐུ་གསུང་ཐུགས་ཀྱི་རྟེན་མཐའ་ཡས་པ་རབ་ཏུ་གནས་པ་ལེགས་པར་བསྒྲུབས་ཏེ། བསྟན་པ་གནས་པ་དང༌། ཡོན་བདག་དགེ་ལེགས་འཕེལ་བ་དང༌།

ཡུལ་ཕྱོགས་བཀྲ་ཤིས་པའི་ཐབས་ཁོ་ན་ལ་དགོངས་པ་ཡིན་ནོ། །གཞན་ཡང་གོང་མ་ཆེན་པོ་གྲགས་པ་འབྱུང་གནས་པས་བྱའི་ལོར་ཡར་ལུངས་སོགས་སུ་གདན་འདྲེན་ཞུས་ནས། དབུས་ཕྱོགས་ཀྱི་དགེ་བའི་བཤེས་གཉེན་དཔག་ཏུ་མེད་པ་ལ་ཆོས་ཀྱི་འཁོར་ལོ་རྒྱ་ཆེན་པོ་བསྐོར་བ་སོགས་མཛད།
དེའང་སྣེ་གདོང་དུ་ཟླ་བ་བདུན་བཞུགས། གོང་མ་ཉིད་དང་ཐེལ་གྱི་ཆོས་སྒོ་བ། རྩེ་ཐང༌། གསང་ཕུ་བྲག་ནག་གི་གདན་ས་པ། དྭགས་པོ་ཆོས་རྗེ་བཀྲ་ཤིས་རྣམ་རྒྱལ་བ་ལ་སོགས་ཕྱོགས་ཀྱི་དགེ་བའི་བཤེས་གཉེན་གྲངས་མང་བ་ལ་སེམས་བསྐྱེད།
རྒྱུད་སྡེ་བཞི་དང་འབྲེལ་པའི་དབང་མང་དུ་བསྐུར་བ་དང༌། བརྟག་གཉིས་དང་གུར་སྦྲགས་པའི་བཤད་པ་དང༌། ས་སྐྱ་བཀའ་འབུམ་གྱི་ལུང་ལ་སོགས་པའི་ཆོས་ཀྱི་རྣམ་གྲངས་རྒྱ་ཆེ་བ་མང་དུ་གསུངས།
བདེ་གཤེགས་ཕག་མོ་གྲུ་པའི་སྐུ། དུས་ཀྱི་འཁོར་ལོ། བདེ་མཆོག །ཆོས་དབྱིངས་གསུང་དབང་རྣམས་ཀྱི་གསེར་སྐུ་ཆེན་པོ་རྡོ་རྗེ་ཕྲེང་བའི་གཙོ་བོ་གཞན་རྣམས་ཀྱང་གསེར་སྐུ་བཞེངས་པ།
ཕྲེང་བའི་བྲིས་སྐུ་ཚང་བ། བཀའ་འགྱུར་བསྟན་འགྱུར་རྣམས་ཀྱི་རབ་གནས་རྒྱས་པ་ལན་གསུམ་གྱི་བར་དུ་མཛད་ལ། དེ་དུས་གོང་མ་ཆེན་པོའི་སྐུ་རིམ་དུ་སྣེ་གདོང་རྩེ་དེ་ཉིད་དུ།
དྭགས་པོ་བཀྲ་ཤིས་རྣམ་རྒྱལ། ཆོས་རྗེ་དགེ་བ་རྒྱལ་མཚན་སོགས་ཕྱག་ཕྱིར་བཀྲ་ཤིས་པའི་འཇིགས་བྱེད་དྲུག་ཅུ་པ་མཛད། དེ་དུས་ཀྱི་མཆོད་དཔོན་གུ་གེ་པཎྜི་ཏ་ཡིན་པས་ཕྱག་ལེན་གྱི་ཐོ་དང་མཐོང་བརྒྱུད་ཕྱག་ལེན་དེ་ནས་སོ།
།གོང་དཀར་རིན་སྤུངས་སོགས་སུ་ཡང་ཡར་ཕྱིན་ཟླ་བ་བཞི་ཙམ་ཐོགས་ཤིང༌། དམ་པའི་ཆོས་ཀྱིས་སེམས་ཅན་རྣམས་ལ་ཕན་པ་རྒྱ་ཆེན་པོ་མཛད་དོ།
།རྒྱལ་བའི་གསང་གསུམ་གཅིག་བསྡུས་རྡོ་རྗེ་འཆང༌། །མཁས་ཀུན་དགའ་བའི་འདྲེན་པ་བཟང་པོ་ནི། །གང་འདུལ་སྤྲུལ་པའི་རྣམ་རོལ་དཔག་མེད་ཀྱིས། །མཁའ་ཁྱབ་ཕྲིན་ལས་སུ་ཡིས་བརྗོད་པར་སྤོབས། །འོན་ཀྱང་གླིང་འདིར་ཀུན་གྱིས་གསལ་མཐོང་བའི།
།དཔྱོད་ལྡན་

དགའ་བསྐྱེད་གཏམ་གྱི་ཕུལ་བཟང་པོ། །སྔོན་དང་ད་ལྟའི་མཛད་པའི་ལེགས་དཔྱད་མཆོག །སྐྱེ་བ་བརྙེས་དང་བསླབ་གསུམ་བདུད་རྩིས་གཏམས། །ཤེས་བྱ་ཀུན་ལ་བསླབ་སྦྱངས་མཐར་ཕྱིན་དང༌། །བསྟན་འགྲོའི་དགའ་བ་མཆོག་ཏུ་རྒྱས་བྱེད་པའི།
།སྡོམ་པ་གསུམ་དང་འཆད་པའི་ཉི་འོད་ཀྱི། །ཕྲིན་ལས་བཟང་པོའི་དཀྱིལ་འཁོར་འདིར་ཤར་ཏོ། །ཞེས་བྱ་བ་ནི་བར་སྐབས་ཀྱི་ཚིགས་སུ་བཅད་པའོ། །དེ་ལྟར་འཆད་པའི་སྒོ་ནས་སངས་རྒྱས་ཀྱི་བསྟན་པ་གསལ་བར་མཛད་ནས།
རྩོད་པའི་སྒོ་ནས་གཞན་གྱིས་ལོག་པར་རྟོག་པ་བཟློག་པ་ཡང༌། ཁ་ཅིག་སྔོན་གྱི་དུས་སུ་དཔལ་ལྡན་ཆོས་སྐྱོང་སེམས་ཙམ་གྱི་པཎྜི་ཏ་ཡིན་པས། བིརྺ་པའི་རྒྱུད་གསུམ་མན་ངག་དང་བཅས་པའི་དགོངས་པ་སེམས་ཙམ་དུ་བཀྲལ་བ་ཡིན་ནོ་ཞེས་པའི་ལོག་པར་རྟོག་པ་བྱུང་བ།
ལུང་རིགས་ཀྱིས་སུན་འབྱིན་པར་བྱེད་པའི་བསྟན་བཅོས་ཆེན་པོ་རྒྱུད་གསུམ་གནོད་འཇོམས་རྩ་འགྲེལ་མཛད། ཡང་ཕྱིས་ཀྱིས་ཀྱེ་རྡོ་རྗེའི་ལུས་དཀྱིལ་རྒྱུད་རྒྱ་གཞུང་གང་ནས་ཀྱང་མ་བཤད་པའི་རྟོག་བརྟགས་ཡིན་ནོ་ཞེས་པའི་ལོག་རྟོག་འཇིགས་སུ་རུང་བ་ལམ་དུས་བླངས་པ་མཐོལ་བཤགས་བྱེད་པའི་སྐབས་བྱུང་བ་དེ་ལུང་རིགས་མན་ངག་གི་སྒོ་ནས་ལེགས་པར་སུན་ཕྱུང་ནས།
རྒྱུད་གཞུང་གི་དགོངས་པ་བླ་ན་མེད་པ་སྒྲུབ་པར་བྱེད་པའི་བསྟན་བཅོས་ཆེན་པོའི་ལུས་དཀྱིལ་རྩོད་སྤོང་སྨྲ་བ་ངན་འཇོམས་ཞེས་བྱ་བ་དང༌། ལྟ་བ་ངན་སེལ་ཞེས་བྱ་བ་གཉིས་མཛད་དོ།
།གཞན་ཡང་བླ་མ་གོང་མའི་ལུགས་ཀྱི་བདེ་ཀྱེ་གསང་གསུམ་གྱི་དོན་མ་རྟོགས་པ་དང༌། ལོག་པར་རྟོགས་པ་མཐའ་དག་སུན་འབྱིན་པའི་བསྟན་བཅོས་ཆེན་པོ་ལེགས་བཤད་གནད་ཀྱི་ཟླ་ཟེར།
སྤྲིང་ཡིག་དབང་པོའི་རྡོ་རྗེ། དེ་བཞིན་དུ་དྲིས་ལན་སྣ་ཚོགས་ཀྱི་སྒོ་ནས་ལོག་རྟོག་ཟློག་པར་བྱེད་པའི་བསྟན་བཅོས་དུ་མ་མཛད་དོ། །དཔལ་ལྡན་ཀུན་དགའི་ལུང་རིགས་ལྷ་དབང་གིས། །རྡོ་རྗེས་ལོག་རྟོག་ལྷ་མིན་ཀུན་བཅིལ་ནས།
།ཐུབ་བསྟན་སྐབས་གསུམ་རྒྱས་པར་མཛད་

པ་ཡིས། །མཛད་པ་བཟང་པོ་ཨེ་མ་ངོ་མཚར་ཕུལ། གཞན་ཡང་ལེགས་པར་བཤད་པ་རྩོམ་པའི་སྐོར་ཡང༌། བླ་མ་ཡི་དམ་ཆོས་སྐྱོང་རྣམས་ཀྱི་བསྟོད་པའི་སྐོར་དང༌། བྱ་བའི་རྒྱུད་རང་རྐང་གི་ཆོས་སྐད་ལ་བདག་བསྐྱེད་སྒྲུབ་པ་སོགས་བཀག་ནས་འགྲེལ་ཚུལ་སྣ་ཚོགས་ཀྱི་དགོངས་པ་གསལ་བར་སྟོན་ཅིང་བྱ་རྒྱུད་བསྟན་པ་རྒྱས་པར་བྱ་བའི་ཕྱིར།
བྱ་རྒྱུད་སྤྱིའི་རྣམ་པར་གཞག་པ་ལེགས་པར་བཤད་པའི་རྒྱ་མཚོ་ཞེས་བྱ་བ་དང༌།
དེ་བཞིན་དུ་སྤྱོད་རྒྱུད་ལ་ཡེ་ཤེས་པ་འཇུག་པ་སོགས་བཀག་ནས་སྤྱོད་རྒྱུད་བསྟན་པའི་གསལ་བྱེད། སྤྱོད་རྒྱུད་སྤྱིའི་རྣམ་པར་གཞག་པ་ལེགས་པར་བཤད་པའི་སྒྲོན་མེ་དང༌། རྣལ་འབྱོར་རྒྱུད་ཀྱི་སྐོར་དང༌།
ཕ་རྒྱུད་གཤིན་རྗེའི་གཤེད་སྐོར། གསང་བ་འདུས་པའི་སྐོར། སཾ་པུ་ཊའི་སྐོར། མཁའ་འགྲོ་རྒྱ་མཚོ་སོགས་བདེ་མཆོག་གི་སྐོར། ཀྱེ་རྡོ་རྗེའི་སྐོར་ལ། ཀྱེ་རྡོ་རྗེའི་སྒྲུབ་ཐབས་མཐའ་དག་གི་དགོངས་པ་གསལ་བར་སྟོན་པ་བསྐྱེད་རིམ་གནད་ཀྱི་ཟླ་ཟེར་ཡན་ལག་དང་བཅས་པ་ལ་སོགས་པ་རྒྱུད་གཞུང་གི་དགོངས་འགྲེལ་བསྟན་བཅོས་དུ་མ་དང༌།
གྲོལ་ལམ་བསྐྱེད་རིམ་ཡན་ལག་དང་བཅས་པའི་ལག་ལེན་གསལ་བར་སྟོན་པའི་སྐོར་རྣམས་དང༌།
གཞན་ཡང་སྒྲུབ་ཐབས་ཀྱི་རིགས་རབ་ཏུ་མང་པོ་དང༌། གསུང་ངག་རིན་པོ་ཆེའི་བཤད་ཐབས་གསང་བའི་སྒོ་འབྱེད་དང༌། བདེ་མཆོག་དཀར་པོའི་རྫོགས་རིམ་དང༌། གསང་འདུས་རིམ་ལྔ། འཇིགས་བྱེད་རྭ་ཁྲིད།
འདི་ཤཱཀྱ་རྒྱལ་མཚན་གྱིས་བྲིས་པ་ཡིན་ཀྱང་རྗེའི་གསུང་ཡིན་པས་བཀའ་འབུམ་དུ་བཞུགས། སྤྲོས་མེད་མཛེས་རྒྱན་ལ་སོགས་པ་རྫོགས་རིམ་གྱི་སྐོར་དང༌། གཞན་ཡང་གདམས་པ་སྣ་ཚོགས་ཀྱི་སྒོ་ནས་ཉམས་ལེན་གསལ་བར་སྟོན་པའི་སྐོར་དང༌།
བསྔོ་བ་དང་སྨོན་ལམ་དང༌། བཀྲ་ཤིས་ལ་སོགས་པའི་གསུང་རབ་མཐའ་ཡས་པ་མཛད་པའི་རྣམ་གྲངས་བརྗོད་པར་མི་ནུས་པས་མ་བྲིས་སོ། །དེང་སང་ལུང་རྒྱུན་ཡོད་པ་པོད་བཞི་མར་གྲགས་པའི་གླེགས་བམ་བཞིའི་དཀར་ཆག་ཏུ་ཤེས་

པར་བྱ་ཞིང༌། དེར་མ་འདུས་པའང་དཔག་ཏུ་མེད་པ་ཤེས་པར་བྱའོ། །གང་གིས་རྒྱལ་ཀུན་མཛད་པ་མཛད་ནུས་པའི། །དྲི་མེད་ལེགས་བཤད་ཕྲེང་བའི་པུསྟི་ཀ །སུ་ཡིས་མཐོང་ན་དགའ་བ་སྐྱེད་བྱེད་པ། །བཟང་པོའི་སྐུ་ཚབ་ཁྱོད་གསུང་ལེགས་བཤད་ལགས།
།དེ་ལྟར་དུས་དང་གནས་སྐབས་ཐམས་ཅད་དུ་གཡེལ་བ་མེད་པར་བསྟན་པའི་བྱ་བ་བྱས་པས། བསྟན་པ་སྤྱི་དང་བྱེ་བྲག་ས་སྐྱ་པའི་བསྟན་པ་ཤིན་ཏུ་གསལ་བར་བྱས་པ་ཡིན་ཏེ། འདུ་ཁང་ཆེན་མོ་མཛད་པའི་སྐབས་སུ་མཚན་ལྟས་རྗེ་བཙུན་གོང་མ་ལྔ་བྱུང་ཚུལ་སྔར་བཤད་པ་ལྟར་རོ།
།སློབ་མ་དང་སྦྱིན་བདག་སོགས་ཀྱང་ཆོས་བཤད་པའི་ཕྲིན་ལས་ཀྱི་རྒྱུན་ཡིན་པར་སྔར་བཤད་ཟིན་ཏོ། །དེ་དག་གི་སྐབས་སུ་ལོངས་སྤྱོད་ཀྱི་དངོས་པོ་ཇི་སྙེད་ཕྱག་ཏུ་བྱུང་བ་ཀུན་ཀྱང་བླ་མ་གོང་མ་རྣམས་ཀྱི་ཐུགས་དགོངས་རྫོགས་པ་དང༌།
སངས་རྒྱས་ཀྱི་བསྟན་པ་གནས་པ་འབའ་ཞིག་གི་ཕྱོགས་སུ་གཏོང་བར་མཛད་དེ། དེ་ཡང་ཆོས་རྗེ་ཡེ་ཤེས་རྒྱལ་མཚན་པའི་ཐུགས་དགོངས་རྫོགས་པའི་ཐབས་སུ་འདུ་ཁང་གི་གཙོ་ཁང་འོག་མར།
སྟོན་པའི་གསེར་སྐུ་ཆེན་པོ་ངོ་མཚར་བ་གནྡྷོ་ལ་དང་བཅས་པ་དང༌། གྲུབ་ཆེན་བུདྡྷ་བའི་ཐུགས་དགོངས་རྫོགས་པའི་ཐབས་སུ།
གསུང་ངག་གི་བླ་མ་བརྒྱུད་པ་ཡོངས་སུ་རྫོགས་པའི་བྲིས་སྐུ་ཆེན་མོ་བཅུ་གཅིག་དང༌། གཞན་ཡང་གཙང་ཁང་སྟེང་མ་ད་ལྟ་ལམ་འབྲས་ལྷ་ཁང་དུ་གྲགས་པར། རྡོ་རྗེ་འཆང་གི་གསེར་སྐུ་ཁྱད་པར་དུ་འཕགས་པ་དང༌།
བདག་མེད་མ་ནས་གྲུབ་ཆེན་བུདྡྷ་པའི་བར་ལྡེར་སྐུ་ཁྱད་པར་དུ་འཕགས་པ་ཆེ་བ་རྣམས་དང༌། རྡོ་རྗེ་འཆང་ནས་གྲུབ་ཆེན་བུདྡྷ་པའི་བར་དུ་བརྒྱུད་པ་ཡོངས་སུ་རྫོགས་པའི་ལྡེར་སྐུ་ཆུང་བ་རྣམས་ལམ་ཟབ་ལྷ་ཁང་དུ་བཞུགས་པ་དང༌།
བླ་མ་རྣམས་བཞུགས་པའི་གཙང་ཁང་གི་ལོགས་བྲིས་ལ། ཀྱེ་རྡོ་རྗེ་དང༌། འཁོར་ལོ་བདེ་མཆོག་དང༌། གསང་བ་འདུས་པ་རྣམས་ཀྱི་བླ་མ་བརྒྱུད་པ་དང༌། སངས་རྒྱས་དང་བྱང་ཆུབ་སེམས་དཔའ་དཔག་ཏུ་

མེད་པ་བཞེངས། ཆོས་རྗེ་འཕགས་པ་གཞོན་ནུ་བློ་གྲོས་པའི་ཐུགས་དགོངས་རྫོགས་པའི་ཐབས་སུ། བལ་པོའི་ལྷ་བཟོ་བ་མཁས་པ་རྣམས་ཀྱིས་བྲིས་པའི་རྡོ་རྗེ་ཕྲེང་བའི་དཀྱིལ་འཁོར་ཡོངས་སུ་རྫོགས་པ། ཀྲྀ་ཡ་ས་མུཙྪ་ནས་བཤད་པའི་དགེ་ལེགས་སུ་བྱེད་པའི་དཀྱིལ་འཁོར་གསུམ་དང་བཅས་པ་འདི་དང༌།
གྲུབ་ཆེན་བུདྡྷ་བའི་དགོངས་རྫོགས་ཐབས་ལམ་འབྲས་ཐང་ཀ་བཅུ་གཅིག །བླ་མ་ཕྱི་མའི་ཁ་སྐོང་དང་བཅས། གསུང་ངག་གི་ལམ་དབང་སྐབས་སུ།
རྗེ་དཀོན་མཆོག་དཔལ་ལྡན་པས་བཞེངས་པའི་གསེར་ཐང་རྣམས་དང་རེས་མོས་སུ་འགྲེམས་པ་འདི་ཡིན། གསེར་ཐང་འཕྲོས་རྣམས་བྱམས་པ་ཀུན་དགའ་བཀྲ་ཤིས་ཀྱིས་བཞེངས་པ་འདུག །བཞུགས་ས་སྔར་གྱི་གཟིམས་ཆུང་ཀ་གཉིས་མ་ད་ལྟ་ལམ་ཟབ་ལྷ་ཁང་དུ་གྲགས་པར་བཞུགས།
འདི་ལས་གཞན་དུ་འཁྱེར་བཅོམ་བྱེད་ན་རྡོ་རྗེ་ཆོས་སྐྱོང་རྣམས་ཀྱིས་ཚར་གཅོད་ཀྱི་ལས་མཛད་པར་འགྱུར་རོ། །གཞན་ཡང་ཟུར་བཀའི་དཀྱིལ་འཁོར་གྱི་རིགས་མཐའ་ཡས་པ་རྣམས་དང༌།
ཞིང་ཁམས་མའི་སྐུ་ལ་སོགས་པ་རས་བྲིས་ཀྱི་ཚོགས་ཤིན་ཏུ་ཡ་མཚན་ཆེ་བ་གྲངས་མེད་པ་བཞེངས་པ་དང༌། དགེ་འདུན་གྱི་འདུ་ཁང་དང་གཙུག་ལག་ཁང་ཁྱད་པར་དུ་འཕགས་པ་བཞེངས་པའི་གཙང་ཁང་གི་ནང་དུ།
ཡུམ་ནས་བཤད་པའི་ཕྱོགས་བཅུའི་སངས་རྒྱས་ཀྱི་ལྡེར་སྐུ་ལ་སོགས་པ་ཁྱད་པར་དུ་འཕགས་པ་དང༌། ལོགས་རིས་ལ་གསེར་འོད་ནས་གསུངས་པའི་ཕྱོགས་བཅུའི་སངས་རྒྱས་ལ། སངས་རྒྱས་དང་བྱང་ཆུབ་སེམས་དཔའི་ཚོགས་བསམ་གྱིས་མི་ཁྱབ་པས་བསྐོར་བ་དང༌།
འདུ་ཁང་གི་ལོགས་རིས་ཞིང་ཁམས་ཉི་ཤུ་རྩ་བརྒྱད་ལ། དབུས་སུ་སྟོན་པ་བདུད་འདུལ་མ་དང༌། ཆོས་འཆད་མ་གཉིས། དེ་དག་གི་གཡས་གཡོན་དུ་སྨན་བླའི་མདོ་བརྒྱད་བརྒྱ་པ་ནས་བཤད་པའི་དེ་བཞིན་གཤེགས་པ་དྲུག
།ནུབ་ཕྱོགས་ཀྱི་ཞིང་ཁམས་དང་པོ་ལ། སྨན་པའི་རྒྱལ་པོ། ཤར་ཕྱོགས་ཀྱི་དང་པོ་ལ་བཅོམ་ལྡན་

འདས་མི་འཁྲུགས་པ། ཞིང་ཁམས་ལྷག་མ་བཅུ་ལ་ཕྱོགས་བཅུ་མུན་སེལ་ནས་བཤད་པའི་ཕྱོགས་བཅུའི་སངས་རྒྱས། དེ་དག་གི་བར་རྣམས་སུ་བསྐལ་བཟང་ནས་བཤད་པའི་སངས་རྒྱས་སྟོང་ལ་སོགས་པ་སངས་རྒྱས་ཀྱི་སྐུ་རབ་ཏུ་མང་པོ་དང༌།
ཤར་ནུབ་ཀྱི་ཞིང་ཁམས་བཅུ་གཉིས་ཀྱི་དཔུང་ཟུར་གཡས་གཡོན་དུ་རྡོ་རྗེ་གདན་གྱི་གཏད་རབས་ཉི་ཤུ་རྩ་བཞི། ཕྱོགས་བཅུའི་སངས་རྒྱས་ཀྱི་ལྡེམ་ལ། མདོ་དགོངས་པ་ངེས་འགྲེལ་ནས་བཤད་པའི་ཉན་ཐོས་ཉི་ཤུ།
ཕྱིའི་སྒོའི་ནང་གི་གཡས་གཡོན་གྱི་ཞིང་ཁམས་བརྒྱད་ལ། བྱང་ཆུབ་སེམས་དཔའ་ཉེ་བའི་སྲས་བརྒྱད། ལྡེམ་ལ་དཔང་སྐོང་ཕྱག་བརྒྱ་པ་ནས་བཤད་པའི་བྱང་སེམས་བཅུ་དྲུག །དེ་རྣམས་ཀྱི་བར་དང་འོག་རྣམས་སུ་འཇམ་དཔལ་རྩ་རྒྱུད་ནས་བཤད་པའི་རང་རྒྱལ་བཅུ་དྲུག
།འདུལ་བ་ལུང་ནས་བཤད་པའི་ཉན་ཐོས་བརྒྱ། གཞན་ཡང་གནོད་སྦྱིན་གྱི་སྡེ་དཔོན་ལ་སོགས་པ་བསམ་གྱིས་མི་ཁྱབ་པ་བཞེངས་སོ། །དེ་དག་གི་སྐབས་སུ་ལྷ་བཟོ་བ་ལ་སོགས་པའི་བཟོ་རིགས་པ་རྣམས་ལ་ཡོན་བརྫོངས་དང༌།
སྟོན་མོ་དང༌། སྐོན་དང༌། བསྐྱོན་ལ་སོགས་པས་བསམ་པ་ལེགས་པར་ཚིམ་པར་མཛད་པ་དང༌། གཟིམས་ཆུང་དེང་སང་ལམ་ཟབ་ལྷ་ཁང་དུ་གྲགས་པའི་གསུང་ངག་བརྒྱུད་པའི་ལྡེར་སྐུ་ཆུང་བ་རྣམས་བཞུགས་ས་འདི་ཡིན་ནོ།
།དེ་དག་གི་སྤྱན་སྔར་མཆོད་པའི་ཡོ་བྱད་མར་མེའི་ཕྲེང་བ་ཁོར་ཡུག་རྒྱུན་ལྡན་དུ་བཙུགས་པ་དང༌། ཆེན་པོ་ལ་འོས་པའི་གདུགས་དང༌།
རྒྱལ་མཚན་དང༌། བ་དན་དང༌། དར་དང༌། མུ་ཏིག་དང་བཅས་པའི་འཕན་གྱི་ཚོགས་དང༌། ཁྱད་པར་དུ་འཕགས་པའི་གོས་བཟང་བསྡུས་པའི་བླ་བྲེ་དང༌། ན་བཟའ་དང༌། རིན་པོ་ཆེ་དངུལ་གྱི་མཎྜལ་ལ་སོགས་པ་གསེར་དངུལ་གྱི་མཆོད་ཆ་གྲངས་མེད་པ་ལ་སོགས་པ་སྟེ།
མདོར་ན་མཆོད་པའི་བྱེ་བྲག་བཟང་ཞིང་ངོ་མཚར་བ་དཔག་ཏུ་མེད་པ་དང༌། བདོག་པའི་དངོས་པོ་ཐམས་ཅད་དེ་དག་དང༌། བླ་མ་གོང་མ་རྣམས་ཀྱི་དུས་མཆོད་དང༌།
གཞན་ཡང་

ལྷ་ས། བྱ་རྒོད་གཤོང༌། བོ་དོང༌། ཟར་བྱང་ཕུག །སྐྱིད་གྲོང༌། ཁ་ཆར་སོགས་སུ་མར་མེའི་ཕྲེང་བ་དཔག་ཏུ་མེད་པ། ཁྱད་པར་གདན་ས་ཆེན་པོ་དཔལ་ལྡན་ས་སྐྱའི་གཙུག་ལག་ཁང་རྣམས་སུ་གསེར་ག་ལྔས་གཙོ་བྱས་གསེར་ཞོ་སུམ་བརྒྱ་ཙམ་གྱི་རིན་གྱིས་མར་མེ་རྟ་ལོ་ཆོ་འཕྲུལ་ཆེན་པོའི་ཚེས་བརྒྱད་ནས་བརྩམས་ཏེ།
ཉེར་ལྔའི་བར་དུ་རྒྱུན་མ་ཆད་པར་ཕུལ་ནས་སངས་རྒྱས་ཀྱི་བསྟན་པ་ཕྱོགས་ཐམས་ཅད་དུ་ཡུན་རིང་རྒྱས་པའི་སྨོན་ལམ་རྒྱ་ཆེན་པོ་མཛད་དེ་རྒྱས་པར་གོང་དུ་བཤད་ཟིན་ཏོ།
།གཞན་ཡང་དགེ་འདུན་གྱི་བསྙེན་བཀུར་དབུལ་ཕོངས་ལ་སྦྱིན་པ་སོགས་དོན་ཅན་ཁོ་ན་ལས་འཇིག་རྟེན་གྱི་ཕྱོགས་སུ་གཏན་ནས་མི་རྫོང་བ་ཡིན་ནོ།
།དེ་ལྟ་བུའི་མཛད་པ་མཐའ་ཡས་ཤིང་རྨད་དུ་བྱུང་བ་རྒྱུན་མི་ཆད་པ་བདེ་བླག་ཏུ་འགྲུབ་པའི་འགལ་རྐྱེན་སེལ་ཞིང་མཐུན་རྐྱེན་སྒྲུབ་པའི་ཕྲིན་ལས་ཆོས་སྐྱོང་རྣམས་ཀྱི་འབད་མེད་ལྷུན་གྲུབ་ཏུ་མཛད་པ་ཡིན་ཏེ།
སྔར་ཤཱཀ་བཟང་སྐུ་འབུམ་དུ་བྱད་ཁ་ལ་བརྟེན་པའི་སྐུ་ཆགས་གུར་གྱི་སྲུང་འཁོར་གྱིས་བཟློག་པ་དང༌། ཨེ་ཝཾ་ཆོས་ལྡན་གྱི་རི་ཁྲོད་དུ་ཕེབས་པའི་ཚེ། རྡོ་རྗེ་ཕྲེང་བའི་དཀྱིལ་འཁོར་ཡོངས་སུ་རྫོགས་པ་བཞེངས་པ་དགོངས་པ་ན།
བལ་པོའི་ལྷ་བཟོ་བ་ཝངྒུ་ལི་སྤུན་ལ་སོགས་པ་མཁས་པ་དྲུག་ཡོད་པའི་གཏམ་ཡང་མེད་པར་གློ་བུར་དུ་སྐུ་མདུན་དུ་སླེབས་ནས་ཇི་ལྟར་དགོངས་པའི་དཀྱིལ་འཁོར་རྣམས་དང༌།
གཞན་ཡང་ཐུགས་དམ་གྱི་རིགས་མཐའ་ཡས་པ་འབད་མེད་དུ་གྲུབ་པའི་ཚེ། ལྷ་བཟོ་བ་ཨ་ཁེ་རཱ་ཛ་ཞེས་བྱ་བ་ཅིག་ཡོད་པ་ན་རེ། ངེད་འདི་རྣམས་ཕན་ཚུན་གཅིག་གིས་གཅིག་གླེང་བམ་ཡིན་པར། ཐམས་ཅད་བོད་དུ་བླ་མ་འཕགས་པའི་བུ་ཅན་དུ་འགྲོ་ཞེས་ཕྱོགས་གཅིག་ཏུ་གྲོས་འཆམས་ཏེ་བོད་དུ་འོང་བའི་ཚེ།
ལ་སྟོད་ཤེལ་དཀར་དང༌། ཆུ་འདུས་དང༌། ས་སྐྱ་རྣམས་སུ་ཁྱེད་རང་རྣམས་འདི་ཚོ་རུ་ལས་དཀའ་བྱས་ན་ཡོན་རྫོངས་ལེགས་པོ་སྟེར་ཟེར་ཡང༌།
དེ་ཚོ་གང་དུའང་སྡོད་མ་འདོད་ཅིང༌། གནས་པོ་མི་ཉག་ཅིག་

ཡོད་པ་ན་རེ། ཁྱེད་རང་ཨན་ཚ་ཁར་ཕྱིན་ནས་ལས་དཀའ་བྱས་ན་ཡོན་རྫོངས་ཐམས་ཅད་གསེར་དུ་འོང་བས་འགྲོ་ན་ངས་སྐྱེལ་ཟེར་ཡང་འགྲོ་མ་འདོད་པར། བླ་མའི་དྲུང་དུ་ཟངས་སླེབ་པ་འདི། བླ་མས་སྒོམ་བྱས་པ་ངེད་ཀྱི་སྙིང་ལ་ཕོག་པ་ཡིན་མོད་ཟེར་ཏེ་ཆོས་སྐྱོང་གིས་རང་དབང་མེད་པར་བཀུག་པ་ཡིན་ནོ།
།དེ་བཞིན་དུ་སྟོན་པའི་གསེར་སྐུ་ཆེན་མོ་བཞེངས་པར་དགོངས་པ་ན། ལྷ་བཟོ་བའི་རྨི་ལམ་ན་ཁྲ་འབྲུག་གི་གཙུག་ལག་ཁང་ཡིན་སྙམ་པ་ཅིག་ན་འདུག་པ་ན།
རྣ་བ་ལ་དུང་ལོ་དང་བཅས་པའི་ཨ་ཙ་རའི་གཟུགས་ཤིག་བྱུང་སྟེ། ངེད་ཀྱི་ལྷ་བཟོ་བ་ལ་འོང་དགོས་ཟེར་བ་ལ། ད་ལྟ་སྒོ་མི་འདུག །ལམ་ཡང་མི་ཕྱེད། མི་འགྲོ་བྱས་པས།
ངའི་རྗེས་ལ་འོང་བས་མགོ་ཐོན་གྱིས་ཤོག་ཟེར་ནས་ཁྲིད་ཕྱིན་པ་རྨིས། རྨི་ལམ་ངན་ཟེར་ནས་རིམ་གྲོ་བྱེད་པའི་གྲབ་བྱས་པས། དེའི་ཞག་ལྷ་བཟོ་བ་འབོད་མཁན་མངའ་རིས་པ་དཔོན་པོ་ཨ་ཙ་ར་གྲོགས་མཆེད་གསུམ་གྱིས་སླེབས་པས་གསེར་སྐུ་ཆེན་པོ་བཞེངས་པ་ལ་འོང་བའི་ལྟས་ཡིན་ཚོད་དུ་འདུག་ཟེར།
ས་སྐྱ་པའི་ཆོས་སྐྱོང་གི་རྣམ་འཕྲུལ་དུ་ཤེས་པ་དང༌། ཁྱད་པར་ཐུབ་དབང་གི་རབ་གནས་མཛད་དུས་སྐུ་སྟོད་ལ་ནས་གསུམ་ཚོམ་བུར་ཆགས་པ་ཆོས་རྗེ་ཤེས་རབ་རྒྱ་མཚོ་བ་དང༌།
མཁར་ཆེན་སྟེང་པའི་མཁན་པོ་སོགས་ཀྱིས་གཟིགས། དེ་ཕྱིན་ས་ཕྱོགས་དེར་ཐོག་འབབ་པའི་འཕྲོ་ཆད་པ་སོགས་ཀྱི་དགེ་མཚན་དང་ལྡན་ཞིང་ཐོག་འབབ་པ་དང༌།
ས་གཡོ་བ་ཨེ་ཝཾ་དུ་མི་འབྱུང་བར་གྲགས་ལ། གལ་ཏེ་བྱུང་ན་གཞན་གྱི་མནན་གཏད་སོགས་བཟློག་པའི་མཚན་མར་གྲགས་སོ། །གཞན་ཡང་ཆོས་སྐྱོང་གི་རྣམ་འཕྲུལ་ལས་མགོན་རྣམས། རེས་འགའ་ལས་བསྒྲུབས་ཀྱང་གཏང་རག་རེ་ཡང་མ་བྱུང་ཟེར་འཁང་བའི་རྣམ་པ་དང༌།
རེས་འགའ་ཁྱེད་ཀྱིས་མ་བཅོལ་ཡང་ངེད་རང་གིས་བྱས་པ་ཡིན་ཞེས་ཁ་པོ་འདོན་པའི་རྣམ་པ་དང༌། ཡང་ལམ་འབྲས་བརྒྱུད་པའི་བླ་མའི་སྐུ་འདྲ་རྣམས་བཞེངས། སྦྲ་རྩི་བཏང་སྟེ་

ཐང་དཀྱིལ་དུ་བཞུགས་པ་ལ་མཚན་མོ། མོན་པ་དུང་ལོང་བཏགས་པ་གཅིག་བྱུང་ནས་དབོན་ལྷ་བཟོ་བ་མྱུར་དུ་ལོངས། ལྡེར་སྐུ་རྣམས་ཀ་དྲུག་མར་སྤྱན་འདྲེན་གྱིས་ཟེར་བ་དེ་ལྟར་བྱས་ནས་ཡུན་མི་རིང་བ་ནས་དྲག་ཆར་ཆེན་པོ་བྱུང་ངོ༌།
།ཁྱད་པར་ཨེ་ཝཾ་ཆོས་ལྡན་གྱི་དགོན་པའི་གཉེར་གཏད་བསྟན་སྲུང་ནི་ཆོས་སྐྱོང་ཞལ་བཞི་པས་བྱེད་པ་ཡིན་ལ། དེའི་རྒྱུ་མཚན་གྱིས་ཆོས་སྐྱོང་འདིའི་བཀའ་གཏད་ཀྱང་རྗེའི་བཞུགས་ཁྲི་ལ་བཞུགས་པ་རེ་ལ་མ་ཐོབ་ན་ཨེ་ཝཾ་གྱི་ཁྲིར་འཁོད་དག་ལ་འཁུ་ལྡོག་འབྱུང་བར་བཤད།
དེའང་རྗེའི་གསུང་ནས་འཇམ་དབྱངས་ཤེར་རྒྱམ་པ་ལ། ཁྱེད་ཅི་དང་མི་འདྲ་དགོན་པ་འདི་རང་རེ་དཔོན་སློབ་རྣམས་ཀྱིས་ལྟོ་རྒྱ་རི་ལ་ཕུག་ལ་བྱས་ནས་རྒྱབ་པ་ཡིན།
ངེད་ཀྱི་སྡོད་ས་འདིར་ཁྱེད་ཀྱང་བཞུགས་དགོས་པ་འོང་གསུངས་ནས་ཞལ་གྱི་རྗེས་གནང་གིན་འདུག །དེ་དུས་གུ་གེ་པཎྜི་ཏས་ཀྱང་ཞུས་པས་ཁྱོད་ལ་མི་འོང་གསུངས་ནས་མ་གནང༌།
ཨུ་ཚུགས་བྱས་པས་ཨ་ཙ་ར་འདིས་སོ་བསོད་དུ་མི་འཇུག་པར་སྣང་གསུངས་ནས་སྔགས་ཀྱི་བཟླས་ལུང་ཙམ་རྗེ་པཎྜི་ཏས་ཀྱང་གསན་ཞེས་འབྱུང༌། དེས་མཚོན་ཏེ་རྒྱུ་མཚན་མང་ཡང་རེ་ཞིག་དེ་ཙམ་མོ།
།གུར་ལྕམ་དྲལ་དང་ཞལ་རྣམས་ཀྱི་བསྟོད་པ་མཛད་ཚེ། ནུབ་གཅིག་པུ་ཏྲ་ན་རེ། ང་ལ་ཡང་བསྟོད་པ་བྱེད་དགོས་ཟེར། དེའི་བསྟོད་པ་ཡང་མཛད་པས་བར་ཆད་ལས་གྲོལ་བ་དང༌། གཞན་ཡང་པུ་ཏྲ་ན་རེ། སྔགས་འཆང་ཀུན་དགའ་ཟླ་བ་ནི་མི་སྡོད་པར་འདུག
།ང་ལ་གཏོར་མ་ཟུར་དུ་སྟེར་དགོས་ཟེར་བ་དང༌། མདོར་ན་དེ་དག་ལ་སོགས་པ་ཆོས་སྐྱོང་རྣམས་ཀྱི་རྣམ་འཕྲུལ་སྣ་ཚོགས་ཀྱི་སྒོ་ནས་ཕྲིན་ལས་ཐམས་ཅད་འབད་མེད་ལྷུན་གྲུབ་ཏུ་བསྒྲུབ་པ་ཡིན་ནོ།
།གང་ཟག་དབང་པོ་ཀུན་གྱི་ཡང་རབ་ལ། །ཆོས་སྐྱོང་དགའ་བས་ཕྲིན་ལས་འབད་མེད་གྲུབ། །བསྙེན་སྒྲུབ་ལས་སྦྱོར་དག་ལ་མི་ལྟོས་པ། །དཔལ་ལྡན་བཟང་པོའི་ཕྲིན་ལས་ཨེ་མ་མཚར།
།ཞེས་པ་ཆོས་རྗེ་རིན་པོ་ཆེའི་རྣམ་པར་ཐར་པ་རྒྱ་མཚོ་ཆེན་པོ་ལས་ཆུའི་ཐིག་པ་ཙམ་གཅིག་ཏུ་མདོར་བསྡུས་

ཏེ་བྲིས་པ་འདི་ནི་རྗེ་རིན་པོ་ཆེ་ལ་མི་ཕྱེད་པའི་དད་པ་དང་ལྡན་པའི་བཤེས་གཉེན་དུ་མས་ལན་མང་དུ་བསྐུལ་བ་ལ་བརྟེན་ནས་སློབ་འབངས་ཀྱི་ཐ་ཆུངས་སུ་གྱུར་པ་བྱ་བྲལ་བ་དཀོན་མཆོག་རྒྱལ་མཚན་གྱིས་མཚུངས་མེད་རྗེ་བཙུན་དམ་པ་དགུང་ལོ་བདུན་ཅུ་དོན་བཞི་པའི་སྟེང་ན་བཞུགས་པ།
ཤིང་མོ་ཕག་གི་ལོ་ཐ་སྐར་གྱི་ཟླ་བའི་ཡར་ཚེས་བཅུ་གསུམ་ལ་བས་མཐའི་རི་ཁྲོད་ཡང་དབེན་བསམ་གཏན་ཕུག་ཏུ་སྦྱར་བ་འདིས་སེམས་ཅན་ཐམས་ཅད་ཀྱི་རྒྱུད་ལ་བླ་མའི་བྱིན་རླབས་འཇུག་པར་གྱུར་ཅིག
།ཅེས་རྗེ་བཙུན་མུས་པ་ཤིང་ཕག་ཡན་གྱི་རྣམ་ཐར་མཛད་པའི་སྦྱར་བྱང་ངོ༌། །འདི་ཡན་གྱི་རྣམ་ཐར་གུ་གེ་པཎ་ཆེན་གྱིས་ཀྱང་ཁོང་རང་གིས་ལོ་བཅུ་བདུན་བསྟེན་ཅིང་མཆོད་གཡོག་དང་གོ་རེ་ལེན་བགྱིས་པ་དང༌།
གཞན་སྔ་ཕྱིའི་མཛད་པ་མང་པོ་རྗེ་རིན་པོ་ཆེ་ལོ་བཅོ་ལྔའི་བར་བརྟེན་པའི་བླ་མ་དཔལ་ལྡན་པ་དང༌། རྒྱལ་ཚབ་ཆོས་རྗེ་ཀུན་དབང་པ་སོགས་ཀྱི་གསུང་སྒྲོས་བཞིན་བཀོད་པ་ཡིན་གསུངས་སོ།
།དེ་ལྟར་རྗེ་མུས་པ་དང༌། པཎ་ཆེན་གྱི་རྣམ་ཐར་གཉིས་ཅུང་ཟད་ཞིབ་པར་སྣང་བས་ཁུངས་བཅད་པའོ། །དེ་ལྟར་དགུང་ལོ་དགུ་པ་ལ་བཤད་གསར་མཛད་པ་སོགས་དང༌།
ཁྱད་པར་དགུང་ལོ་བཅོ་བརྒྱད་པ་ནས། དགུང་ལོ་བདུན་ཅུ་དོན་ལྔའི་བར་དུ་བསྟན་པའི་བྱ་བ་བཤད་སྒྲུབ་སོགས་རྣམ་པར་དཀར་བའི་ཕྲིན་ལས་འབའ་ཞིག་གིས་ཉིན་མཚན་ཁོར་ཡུག་ཏུ་དུས་འདའ་བར་མཛད་ཅིང༌།
དེ་ལ་ཡང་དགུང་ལོ་དགུ་པ་ལ་རབ་ཏུ་བྱུང་བ་ནས་རྟག་པར་གདན་གཅིག་རྡོར་དཀར་ཁོ་ན་ལ་བརྟེན་ཏེ་ངང་ཚུགས་དམ་པར་མཛད་པས། སྐུ་ལས་ཤིན་ཏུ་ཉམ་ཆུང་ཞིང༌། ཁྱད་པར་དགུང་ལོ་ཉི་ཤུ་རྩ་ལྔ་པའི་ཚེ། ཆོས་རྗེ་ཡེ་ཤེས་རྒྱལ་མཚན་པ་བསྙུང་བ་དང༌།
བདེ་བར་གཤེགས་ནས་དང་པོར་བདེ་བར་མ་གཤེགས་པར་བསྙུང་གཡོག་དང༌། བདེ་བར་གཤེགས་ནས་ཕྱིས་ཐུགས་དགོངས་རྫོགས་པའི་ཐབས་ཡོངས་སུ་རྫོགས་པའི་བར་ལ་གདན་གཅིག་གི་གསོལ་བ་དེ་ཡང་ཇི་ལྟ་བ་བཞིན་མ་བྱུང་བས་ལྟོ་རུབ་པ་བཞིན་སོང་བ་ཡིན་པ་འདྲ།
དོང་ག་ཡེ་མི་

བདེ་བ་རང་ཅིག་བྱུང་གསུངས། ཕྱིས་གསོལ་ཅུང་བདེར་སོང་བ་ཡིན་ནའང༌། སྐུ་གཟུགས་ཀྱི་ཤེད་ལ་ཕན་པའི་གསོལ་ནི་མི་བཞེད་པར་འདུག་ཅིང༌། ཞིབ་སྤོལ་ཉུང་ཟད་རེ་དང༌། ལ་ཕུག་བཞིན་ཅུང་ཟད་རེ་མ་གཏོགས་བཞེས་པ་མི་འོངས་ཅིག་འདུག
།དེའི་སྟོབས་ཀྱིས་དང་པོ་ནས་སྐུ་ལུས་ལ་ཤེད་མེད་པ་ཅིག་གདའ་ནའང༌། སྐུ་ལུས་ཀྱི་འཚོ་སྐྱོང་མི་མཛད་པར། སྐུ་སྲོག་གྲྭ་པ་ཆོས་དོན་གཉེར་ཡོད་པའི་སྙོམ་ཆུང་རྣམས་དང་བསྟན་པའི་དོན་དུ་བློས་གཏོང་བ་མཛད་ནས་ཆོས་འཆད་པ་དང༌།
དབང་བསྐུར་བ་དང༌། རབ་བྱུང་བསྙེན་རྫོགས་ལ་སོགས་པ་གང་མཛད་ཀྱང་ལས་སླར་མ་ཤོར་བ་དང༌། བསྲེ་བསླད་དུ་མ་སོང་བ་མཛད་དོ། །དགུན་གྲང་བའི་དུས་ཡིན་ནའང་དབང་ཞུ་མཁན་རྣམས་གོས་མང་པོས་གཏུམས་ནས་འདུག་ཀྱང༌།
གྲང་བའི་སྣང་བ་ཆེན་པོ་འོང་བ་ལ། རྗེའི་ཞལ་སྔ་ནས་གཟན་ཆོས་སྦྲགས་མའི་ཐང་རྐྱང་རེ་ལ་དབང་བསྐུར་བ་དང༌། དབང་རྫས་འགྲིམ་པ་མཛད་པས་སྐུ་ལུས་ལ་ཤིན་ཏུ་གཟན་པར་འདུག་ཅིང༌།
དབང་གྲོལ་བའི་ཚེ་གསོལ་ཇ་ཙམ་རེ་ཡང་བཞེས་རྒྱུ་མེད་པར། དབང་ཞུ་མཁན་རྣམས་རང་སར་གྱེས་འགྲོ་བ་དང༌། ཆོས་རྗེ་རིན་པོ་ཆེ་གཟིམས་ཁང་དུ་བྱོན་འགྲོ་བ་མཉམ་པོ་བྱེད་དགོས་པ་ཡུན་རིང་པོ་བྱུང་བ་དང༌།
དུས་ཕྱིས་སྐུ་བགྲེས་ནས་དགུང་ལོ་མཐོན་པོར་ཕེབས་ཀྱང༌། རྒྱུ་དུས་ཀྱི་དབང་བསྐུར་ཟླ་རེ་ཙམ་སྤྲེལ་ནས། དགེ་འདུན་བརྒྱ་ཕྲག་མང་པོ་ལ་མཛད་དགོས་བྱུང་བས།
སྐུ་ལུས་ལ་བབ་ཤིན་ཏུ་ཆེ་ཡང༌། ཕྱག་ལེན་སླ་ཆོས་སུ་མ་སོང་བར་མཛད་དེ། སྟ་གོན་གྱི་དཔུང་སྐུད་འཆིང་བ་ཙམ་ཡང་བཞེངས་ནས་མཛད་པ་སྐུ་ལུས་ཀྱིས་མི་ལྕོགས་པར། དབང་མིའི་སྔོན་དུ་བཞུགས་ནས་མཛད་དགོས་པ་ཡང་ལོ་དུ་མ་མཛད་ཅིང༌།
དེ་ལྟར་སྐུ་ལུས་ལ་ཤེད་ཅུང་ཟད་མེད་ཀྱང༌། གསུང་ཆོས་འཆད་པ་དང༌། དབང་བསྐུར་ལ་སོགས་པ་སྐུ་ལུས་གསོ་ཐབས་མེད་པའི་འོར་དུ་མ་ལྷུང་གི་བར་དུ་ཅུང་ཟད་ཙམ་བཞུགས་པ་ཡང་ཐུགས་ཀྱིས་མ་བཟོད་པར་མཛད་པས།
སྐུ་གཟུགས་ཀྱིས་

ཡེ་མ་ལྕོགས་པ་ན། ཤིང་མོ་ཕག་གི་ལོ་སྨལ་པོའི་ཚེས་བཅོ་ལྔ་ནས་དགུན་ཆོས་བཙུགས། འཆད་ཉན་ཡང་དེ་ཙམ་ཡིན། སོས་འདིར་མཚམས་ཤིག་བྱེད་གསུངས་པ་ལ། བདག་པོ་ཆེན་པོ་སོགས་འགྲེས་པ་རྣམས་ཀྱིས་དགུན་སྟོད་འདི་སྐུ་མཚམས་མཛད།
སྐུ་གཟུགས་བཟང་པོ་བྱུང་ན་སོས་ཆོས་གསུང་བར་ཞུ་ཞེས་ཡང་ཡང་ཞུས་ནས་མཚམས་བསྡོམས་ཏེ། དེ་ཡང་ཤིང་ཕག་སྨལ་པོའི་ཚེས་བཅོ་ལྔ་ནས་ཡིན་ནོ། །དེ་ནས་མེ་ཕོ་བྱི་བའི་ས་གའི་ཉེར་ལྔའི་བར་དུ་བཞུགས་པ་ལ།
སྐུ་ཤེད་ཆུང་བས་ཚོགས་ཆོས་ཙམ་མ་གཏོགས། ནང་དུ་ལམ་འབྲས་ཀྱི་ཆོས་འཕྲོ། བྱིན་རླབས་གེགས་སེལ་གདམས་ངག་ལུང་སྦྱིན་སོགས་ཚར་བར་མཛད་ཅིང༌། ལམ་འབྲས་ལྷ་ཁང་སོགས་རྟེན་གསུམ་སོ་སོའི་བླ་བྲེ།
བདུན་ཚར། ཀོང་བུ། དངུལ་གྱི་མཎྜལ་ཁྲུ་སྒོར་མོ་ཙམ་སོགས་མཆོད་པའི་ཡོ་བྱད་ཐམས་ཅད་ཀྱི་བཞུགས་ཚགས་མཛད་པ་སོགས་ལས། བསྙུང་བའི་རྣམ་པ་ནི་ཅི་ཡང་མེད་མོད། འོན་ཀྱང་འཕྲལ་གྱི་རྐྱེན་སྔར་གྱི་བསྙུང་གཞི་བད་ཀན་སྐྱ་རྦབ་ཀྱི་རྣམ་པ་ཅིག་ཡོད་པ་དེས་བྱས་པ་ལྟ་བུ་སྣང་བ་དེ་ལ།
སྐུ་རིམ་དང་གསོལ་སྨན་སོགས་ཅི་བསྒྲུབས་ཀྱང་སྐུ་སྐྱེད་ཅིག་ཀྱང་མ་བྱུང་བ་ནི། དེ་ལ་སྤྱིར་ཡར་ལུངས་སུ་ཕེབས་པ་དེས་སྐུ་ཚེ་ལ་བར་ཆད་ཅུང་ཟད་ཅིག་བྱུང་འདུག་གསུངས་ནའང༌།
སྐུ་ལུས་ཐང་ལ་ཡོད་ན་དེ་ལྟ་བུའི་བསྙུང་རྐྱེན་དང༌། སྐུ་ཚེའི་བར་ཆད་ལ་སོགས་པས་སྐྱོན་ཅན་དུ་འགྲོ་བ་མི་འདུག་ནའང་སྐུ་གཟུགས་ལ་ཤེད་མེད་པ་ཁོ་ནར་འདུག་སྟེ།
སྐུ་མཚམས་མཛད་ནས་བཞུགས་པའི་དུས་ཐམས་ཅད་དུ་སྐུ་ལ་ཤེད་མེད་པ་མ་གཏོགས། བསྙུང་ཟུག་གི་རིགས་ཅི་ཡང་མེད་ཅེས་གསུང་པས་སོ། །འོན་ཀྱང་ཁམས་བཟང་ངན་བྱུང་ན།
རྗེས་ཀྱི་བུ་སློབ་ཉེ་འཁོར་ན་ཡོད་པ་རྣམས་ལ་མི་གཞན་གྱིས་འཐབ་སྲིད་པ་དང༌། གློ་བོར་དྲུང་ཆེན་ལ་ཡང་བརྡ་ཅིག་བཏང་བར་བྱས་པས། སྟོད་ནས་ལྷ་རྗེ་ཅིག་པོས། དེས་དོན་གོ་བ་ཡིན་གསུངས།
ལྷ་རྗེ་ཡང་ཟླ་བ་གཅིག་གི་ཁོངས་སུ་སླེབ། ཕྱག་རྩ་ཞུས་ནས་

བསྙུང་གཞི་ཆེར་མ་མཆིས་ཞུས་པས། དེ་ཁྱོད་ཀྱིས་མི་ཕན། ཨ་མེ་དཔལ་བཟང་པོས་དྲུང་ནས་བསྙུང་གཞི་བྱུང་ན། འདི་ནས་ལྷ་རྗེ་མཁས་པ་ཅིས་ཀྱང་འབོད་པར་ཞུ་ཟེར་བའི་ཞུ་བ་བྱེད་ཀྱིན་འདུག་པས། དེའི་བསམ་པ་རྫོགས་པའི་ཆེད་ཡིན་གསུང༌།
གསོལ་དང་འབྱེད་པའི་སྨན་རེ་ཙམ་ལམ་བསྙུང་གཞི་འདི་ཡིན་མི་འདུག་པས། སྨན་དཔྱད་གཞན་གང་ཡང་མ་བྱས། ནག་པའི་ཉེར་བཞིའི་དུས། ད་ངས་ཆོས་འཆད་ཉན་འོང་བ་དཀའ་བས། ས་གཙང་མ་ལ་ས་ཕག་ཐོབ།
མཆོད་རྟེན་བྱེད་དགོས་པ་ཡིན་གསུངས། ནག་པ་ཟླ་བ་ལ་མཆོད་གཏོར་ཡང་ཡང་བཤམས་ནས་ཉིན་རེ་ལ་ལན་གསུམ་ཙམ་མཛད། སློབ་དཔོན་དཀོན་རྒྱལ་གདན་དྲོངས། ཟླ་བ་གཅིག་ལ་འཁོར་བ་གྱིས་གསུངས།
ཁོང་པ་མུས་སུ་བཞུགས་པ་ལ་གདན་འདྲེན་བཏང༌། དེའི་བར་དུ་བདག་ཆེན་ཆུ་མིག་པ་རིན་པོ་ཆེ་སོགས་དེར་བཞུགས་ཀྱི་བུ་སློབ་དྲག་པ་སོ་སོ་ལ་ཞལ་ད། གནང་སྦྱིན་ཆོས་འཕྲོ་རྣམས་ཚང་མར་མཛད། གཞི་ཐོག་པ།
ཤར་པ། གློ་བོ་སོགས་ལ་ཕྱག་རྟགས། སྐུ་དྲུང་ན་ཡོད་པ་རྣམས་ལ། སྔོན་གྱི་ལོ་རྒྱུས་དང་འཕྲོས་གཏམ་གྱི་ཚུལ་གྱིས། གཤེགས་རྗེས་སྐུ་གདུང་གི་ཞབས་ཏོག་བསྒྲུབ་ལུགས། དགོངས་པ་རྫོགས་པར་བྱེད་པའི་ཐབས་དང༌།
ནང་རྟེན་དང་ཕྱི་རྟེན་བདེ་གཤེགས་མཆོད་རྟེན་བཞེངས་པ་དང༌། བཞེངས་ལུགས་ལ་སོགས་པ་དང༌། གདུང་རུས་གདུང་ཐལ་དང་བཅས་པ་ཅུང་ཟད་ཀྱང་མ་འཁྱར་བ་སཱཙྪ་ཐེབས་པ་གྱིས། གཞན་ལ་སྐྱིད་སྡུག་བྱུང་ཙ་ན།
ཟོང་གཏོང་བ་ལ་སོགས་པ་འོང་གི་འདུག་སྟེ་རང་རེས་དེ་འདྲའི་ཕྱོགས་སུ་རས་ཁ་གང་ཡང་གཏོང་མ་མྱོང་བ་དང༌། ཡོན་བདག་གྲྭ་པ་དང་བཅས་པའི་སྐོར་ཡང་སྔར་གྱི་ཚོས་ཆོག་པ་ཡོད་པས། ད་མཆོད་སྤོང་དང་ཟོང་ཆ་ལེན་པ་ལ་སོགས་པ་ཡང་མ་བྱེད་ཅེས་དང༌།
དཀར་མེའི་རྒྱུ་ལ་དངུལ་དམ་ལྔ་ལ་སོགས་པ་སོ་སོར་དམིགས་མཛད་ཅིང༌། རབ་ཏུ་བྱུང་བ་འདས་པའི་རྗེས་སུ་

མྱ་ངན་གྱི་ཆ་ལུགས་བྱེད་པ་ལ་སོགས་པ་ཆོས་དང་ཤིན་ཏུ་མི་མཐུན་པས། དེ་ལྟ་བུའི་རིགས་གཅིག་ཀྱང་མ་བྱེད་གསུངས་པ་ལ་སོགས་པའི་ཞལ་ད་རབ་ཏུ་ཞིབ་པ་མཐའ་ཆོད་པར་གནང་འདུག །དེ་དག་གི་སྐབས་སུ་ནམ་མཁའ་ལ་འཇའི་བྱེ་བྲག་སྣ་ཚོགས་ནི་རྒྱུན་དུ་བྱུང་ཞིང༌།
ཁྱད་པར་ས་ག་ཟླ་བའི་ཚེས་བཅུ་བཞི་དང་བཅོ་ལྔ་ལ། འཇའ་ཁ་དོག་དང་དབྱིབས་སྣ་ཚོགས་པ་བསམ་གྱིས་མི་ཁྱབ་པ་བྱུང་བ་དང༌། མེ་ཏོག་སྣ་ཚོགས་ཀྱི་ཆར་འབབ་པ།
རི་ངུར་བ། འོད་ཆེན་པོ་ལུང་པའི་ཕུ་མཐར་འགྲོ་བ། ནམ་མཁའ་ལ་རོལ་མོའི་སྒྲ་མང་པོ་སྒྲོགས་པ། དགོན་གནས་ཐམས་ཅད་དྲི་བཟང་པོས་ཁྱབ་པ་ལ་སོགས་པ་ངོ་མཚར་བའི་ལྟས་དུ་མ་དག་བྱུང་བས་སྐྱེ་བོ་ཕལ་མོ་ཆེས།
དེའི་ཞག་ཕྱི་རོལ་གྱི་རྟགས་ལ་དཔགས་ནས་ཆོས་རྗེ་ངོར་པ་ཚེས་བཅུ་བཞིའམ་བཅོ་ལྔ་གང་རུང་ལ་བདེ་བར་གཤེགས་སོ་ཞེས་སྒྲོགས་པ་བྱུང་ངོ༌། །དེའི་ཚེ་རྗེའི་ཞལ་ནས་ཆོས་རྗེ་ཤར་པ་ཚེས་བཅུ་ལ་བདེ་བར་གཤེགས་པ་ཡིན།
སློབ་དཔོན་དཀོན་རྒྱལ་བ་ཡུན་རིང་ཞེས་ཡང་ཡང་གསུངས། ནང་དུ་ཡང་མནལ་ལམ་ལ་སོགས་པ་དག་པའི་སྣང་བའི་གཟིགས་སྣང་སྣ་ཚོགས་བྱུང་བར་སྣང་སྟེ། ནུབ་གཅིག་མནལ་ལམ་དུ་རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱི་སྐུ་གཅིག་འགྱེལ་ནས་ཁ་བུབ་ཏུ་བཞུགས་འདུག་པ།
རྗེ་རང་ཡང་དེ་ཉིད་ཡིན་སྙམ་པ་ཅིག་ལ་མི་མང་པོ་ཞིག་ན་རེ། ད་འདི་བསླང་རན་འདུག་སློངས་ཟེར་ནས་སློང་གིན་འདུག་པས་ལངས་པ་ན།
འཇམ་རྡོར་གྱི་གསེར་སྐུ་ལྟ་བུ་གསེར་ཁ་ཤིན་ཏུ་ལེགས་ཤིང་དྭངས་པ་འོད་ཟེར་འཕྲོ་བ་དང་བཅས་པ་ཞལ་གསུམ་ཕྱག་དྲུག་ལ་ཕྱག་མཚན་འདི་ཡིན་མི་གསལ་བ་ཅིག་ཏུ་གྱུར་པའི་རྒྱབ་ཀྱི་པད་གདན་ནས་མཐེ་བོང་ཙམ་ཅིག་མ་ཚང་བ་དེ་འདྲ་བ་ཅྀག་བྱུང་བ་རྨིས།
ལངས་པ་དེ་ཅུང་ཟད་དགའ་བ་སྲིད་དེ་འོན་ཀྱང་གཟུགས་འགྱུར་བྱུང་བས་ཅི་འདྲ་འོང་ངམ་ཞེས་གསུངས། ཡང་ནུབ་གཅིག་སྲོད་ལ་ཆེན་པོ་ཀུན་བསོད་པ་དང༌།
བླ་མ་དཔལ་

ལྡན་པ་གཉིས་སྐུ་མདུན་ན་ཡོད་པའི་ཚེ། སཾ་སྐྲྀ་ཏའི་སྐད་འབའ་ཞིག་གསུང་ཞིང་དབུ་ཆོག་ཆོག་མཛད་པ་ན། ཆེན་པོ་ཀུན་བསོད་པས། གར་དང་དཔའ་བོ་མང་པོ་མཛད་ཀྱིན་གདའ། ཅི་འདྲ་ཞིག་བྱུང་ལགས་ཞུས་པས། ཅི་ཟེར་གྱིན་འདུག་པ་གསུངས།
ཞལ་ནས་བཛྲ་ཌཱ་ཀི་ནཱི་སོགས་རྒྱ་གར་གྱི་སྐད་འདྲ་གསུང་ཞིང་དབུ་ཡོན་ཡོན་མཛད་ཀྱིན་གདའ་ཞེས་ཞུས་པས། རྨི་ལམ་ཡིན་པ་འདུག །བྱང་གི་བླ་མ་ས་ཆེན་བདེ་བར་གཤེགས་པའི་ས།
སྐྱ་བོ་ཁ་གདངས་ཀྱི་བྱང་གི་རི་ངོས་དེ་ན་ཕར། རྗེ་བཙུན་ཆེན་པོ་འབྱོན་གྱིན་འདུག །དེའི་རྗེས་ལ་བུད་མེད་སྔོ་དམར་འགའ་ཞིག་ཀྱང་འགྲོ་ཡིན་འདུག་པ། དེ་ན་ཕར་ཕྱིན་པ་ཅིག་རྨིས་ཞེས་གསུངས། དེ་ཡང་དབུ་ཆོག་ཆོག་མཛད་པ་སོགས་ནི།
བདེ་མཆོག་གི་གཞུང་ལས། ཀུན་རྫོབ་བྱང་ཆུབ་སེམས་ཀྱི་ཐིག་ལེས་ལྟེ་བའི་འོག་གི་རྩ། གཏུམ་མོ་མེའི་དྲོད་ཅན་དུ་གང་བས། ལོངས་སྤྱོད་རྫོགས་པའི་སྐུ་ནམ་མཁའ་གང་བ་མཐོང་ངོ༌།
ཆོས་ཉན་པ་དང་ཞིང་ཁམས་དཔག་ཏུ་མེད་པར་འགྲོ་སྟེ། ནང་རྟགས་སུ་ལུས་འོད་ཀྱི་དཀྱིལ་འཁོར་དུ་འབྱུང་བ་དང༌། གར་བྱེད་སྙིང་འདོད་པ་འབྱུང་ངོ༌། །དེ་ཟག་བཅས་ཀྱི་རླུང་ཉི་ཁྲི་ཆིག་སྟོང་དྲུག་བརྒྱ་འགགས་ཏེ།
དེའི་དུས་སུ་ཕ་མའི་ཁུ་ཁྲག་གི་ཐིག་ལེ་བྱེ་ནས། མའི་ཁྲག་རྐང་འོག་ཏུ་ཉི་མའི་དཀྱིལ་འཁོར་དུ་སོང་ནས། ཕའི་ཐིག་ལེ་ཉི་མའི་དཀྱིལ་འཁོར་དུ་སོང་བ་དང༌། ཕ་མ་གཉིས་ཀྱི་ཁུ་ཁྲག་གིས་རྐྱེན་བྱས་པའི་རྣམ་སྨིན་གྱི་ལུས་བོར་ནས་ཡེ་ཤེས་ཀྱི་ལུས་སུ་འགྱུར་བ་དང་ཞེས་གསུངས་སོ།
།གཞུང་ཆེ་བ་དག་ཏུ་ནི་ཟླ་བ་འོག་དང་རཀྟ་གྱེན་དུ་འགྲོ་བར་བཤད་དོ། །འདི་རིམ་བཞི་ལོ་ཆུང་ལུགས་སུ་བཀོད་པའོ།
།ཡང་ཐོ་རངས་ཤིག །དཔོན་ནེ་ཀུན་དགའ་དབང་ཕྱུག་གི་ལམ་འབྲས་ལྷ་ཁང་ནས། ནམ་ཅུང་མ་གསལ་ཙམ་ལ་སྐུ་མདུན་དུ་སླེབ་པའི་ཚེ་སྐུ་གཟུགས་གར་གྱི་རྣམ་པ་ཕྲུག་ཕྲུག་པ་མཛད་ཅིང༌། སྤྱན་འབྲུ་ཚུགས་སུ་མཛད་ཀྱིན་འདུག་པ།
ཅུང་ཟད་ཅིག་ནས་དེ་ཀུན་དགའ་

དབང་ཕྱུག་ཡིན་ནམ་གསུངས། ཡིན་ལགས་ཞུས་པས། གར་བྱེད་མཁན་དེ་པ་རིག་མ་བཅུ་དྲུག་ཡིན་པར་འདུག་གམ་གསུངས། ཡིན་མཆིས་ལགས་སམ་ཞེས་ཞུས་ཟེར་རོ། །ཡང་སྔ་དྲོ་ཅིག་གི་ཚེ། མདང་རྨི་ལམ་ན། རྗེའི་དྲུང་ནས་ས་སྐྱའི་ཆུ་མིག་རྫིང་ཁ་ནས་ཕྱག་དཔེ་མང་རབ་ཅིག་མ་འགྲིགས་པ་བསྒྲིག་གིན་འདུག་ཅིང༌།
པུ་སྟི་མང་པོ་གདོང་དར་བཅས་པ་ཡང་མང་པོ་འགྲིག་འདུག་པ་ལ། རྗེ་བཙུན་རིན་པོ་ཆེའི་ཟན་འབུམ་བཞུགས་པའི་འབུམ་པ་དེ་ཚོའི་གསེབ་ན་ཚུར།
རྗེ་བཙུན་རིན་པོ་ཆེ་ན་བཟའ་ཇུས་དཀར་པོ་ཕོད་ཀ་ཅིག་བསྣམས། བ་སོའི་ཤིང་རྟ་ཆུང་ཆུང་ཅིག་ལ་ཆིབས་ནས་ཁྲིད་མཁན་མེད་པར་བྱོན་བྱུང་བ་ལ། ཆོས་རྗེའི་དྲུང་ནས་ཁག་བཞེངས་ནས་ཕྱག་འཚལ་བ་དང༌།
བྱིན་རླབས་ཞུས་པའི་གསལ་བ་ནི་མ་བྱུང༌། རྗེ་བཙུན་ཆེན་པོའི་ཞལ་ནས་ད་མི་འགྲོའམ་ཤོག་གསུངས། དེ་ནས་རྗེ་བཙུན་སྟག་བྱང་ཆུབ་སེམས་དཔའ་མཁའ་སྤྱོད་དུ་གཤེགས་པའི་ཕྱོགས་དེ་ན་ཡར་གཤེགས་སོང་བ་རྨི།
ད་འགྲོ་ནའང་ས་སྐྱའི་བསྐྱེད་འཕྲང་ཡན་གདན་སྟོད་དེ་ལ་ཆོས་ཁྲིམས་གཙང་མ་ཅིག་བྱུང་ན་སྙམ་རྩོལ་བ་ཆེར་བྱས་པ་ཡིན་ཏེ། དེའི་སྤྲོས་པ་ནི་ཆོད་འདུག །གཞན་སེམས་ཀྱི་ལྷག་མ་ཅུང་ཟད་ཀྱང་ལུས་པ་མེད་ཅེས་གསུངས།
འདི་ནི་རྗེ་བཙུན་ཆེན་པོས་བསུ་བ་མཛད་པ་ཡིན་གསུངས་སོ། །ཡང་ཉིན་གཅིག་ཉི་མ་ཕྱེད་ཡོལ་ཙམ་ལ་དབྱངས་གསལ་གྱི་ཡི་གེ་མང་དུ་གསུང་ཞིང༌། བདག་མེད་ཏི་ལ་ཀ་ཞེས་བརྗོད།
།ཅེས་ཡང་ཡང་གསུངས་སོ། །དེ་ལ་ཏི་ལ་ཀ་ནི་བྱང་ཆུབ་ཀྱི་སེམས་ཀྱི་ཐིག་ལེ་སྟེ། དེ་སྐུ་ལུས་ལ་བརྟན་པའོ། །དེའི་སྟོབས་ཀྱིས་མི་འགྱུར་བའི་བདེ་བ་ཆེན་པོ་རབ་ཏུ་རྒྱས་པ་ནི་བདག་མེད་པ་སྟེ།
བདེ་བ་བདག་མེད་ཚུལ་ཅན་ཉིད། །ཅེས་གསུངས་པས་སོ། །དེས་ན་བདེ་བས་དྲངས་པའི་ཡུལ་སྟོང་ཉིད་མངོན་སུམ་དུ་མཛད་ལ། དེའི་ཚེ་གྲུབ་མཐའ་སྙོགས་པ་ཡིན་ཏེ། འདིའི་ཚུལ་རྒྱས་པར་བླ་མ་དམ་པའི་རྣམ་ཐར་ཆོས་རྗེ་

དཔལ་ལྡན་ཚུལ་ཁྲིམས་ཀྱིས་མཛད་པ་ལྟར་ཤེས་པར་བྱའོ། །དེ་དུས་བླ་མ་དཔལ་ལྡན་གྱིས་ཅི་གདའ་ཞུས་པས། ཁ་རོག་སྡོད་གསུངས། མདོར་ན་དེ་ལྟ་བུ་ལ་སོགས་པ་དག་པའི་སྣང་བ་འབའ་ཞིག་འཆར་ཞིང་ཐ་མལ་གྱི་སྣང་བ་ནུབ་ཅིང༌།
ནང་ཏིང་ངེ་འཛིན་གྱི་རྟོགས་པ་ཁོ་ནས་དུས་འདའ་བ་ཡིན་ནོ། །དེ་ནས་ས་གའི་ཉེར་གསུམ་གྱི་ཉིན་པར་ཆོས་རྗེ་དཀོན་རྒྱལ་བ་ཕེབས་ནས། དོ་དགོངས་མི་མཇལ་གསུངས་པ་ལ། རྗེ་ཉིད་ཀྱི་ཞལ་ནས།
འགྲུལ་སྣ་ཅིག་བྱུང་དོགས་མེད། སྒུག་ཡུན་རིངས་ད་ལྟ་ཤོག་གྱིས་གསུངས། སྐུ་དྲུང་དུ་ཕེབས་འཕྲལ་ལ། ང་ཚེས་བཅུ་ལ་འགྲོ་བསམ་པ་ཡིན་ཏེ། ཁྱེད་མ་བྱོན་པས་ལན་གསུང་ཞིང༌། རྗེ་ས་ཆེན་གྱི་ཡིན་ཐང་ཅིག་དང༌།
རྒྱའི་རྡོ་རྗེ་དྲིལ་བུ་ཅིག་དང༌། བླ་གོས་སྲབ་མོའི་སྐུ་ཆོས་ཤིག་གནང་སྟེ། ཁྱེད་སླེབ་པ་ལེགས། ང་ན་བྱས་ཀྱང་ཤེད་ཆུང་བ་ལས་ཟུག་ཅི་ཡང་མེད། དེའི་སྟོབས་ཀྱིས་རྔམ་པ་རྒོད་བག་ཅན་ཅིག་འདུག
།གཞན་མནལ་ལྟས་དང་རླུང་གི་མདོག་དང་རྒྱུ་ཚུལ་གྱི་ལྟས་ལོག་པ་ཅི་ཡང་མེད། དེ་ལྟ་ན་ཡང་ངེད་འདས་ནས་ཟླ་བ་ཚེས་འཕྲལ་མན་ལམ་འབྲས་ཚུགས། ཆོས་འཆད་པ་མ་ཆག་པར་གྱིས། སངས་རྒྱ་བ་ལ་བདག་མེད་ཀྱི་ལྟ་བ་རྟོགས་དགོས་ཤིང༌།
དེ་རྫོགས་རིམ་ཟབ་མོ་རྣམས་ལ་བརྟེན་ནས་མྱུར་དུ་འགྲུབ་ཀྱང་ལག་ཏུ་ལོངས་པ་དཀའ། གཞན་རང་གིས་སྒོམ་ལོ་བྱས་པ་བས་ཀྱང་གཞན་ལ་བཤད་ན་གདར་ཤ་ཆོད་ཅིང་བོགས་ཆེ་བ་ཡིན་གསུང༌།
རྗེས་ཀྱི་བྱ་བ་རྣམས་ཁྱེད་ལ་འཆེར་མི་དགོས། ཁོང་འདི་པ་ལ་ཁ་ད་ཞིག་ཏུ་བྱས་ཡོད། བཞུགས་ས་ངེད་ཉལ་སར་མཛོད་ལ་རྡོ་རྗེ་བདག་མེད་མའི་སྒྲུབ་མཆོད་རེ་མ་ཆག་པ་གྱིས་གསུངས་པ་སོགས་གཤེགས་ན་འདི་ལྟར་གྱིས་ཀྱི་ཞལ་ད་ཐོག་པ་ཅིག་གནང་གིན་འདུག
།ཞིབ་ཏུ་སང་ནས་ཁྱོམས་སོ་འོང་ཞེས་གསུངས། གདན་ས་པས་ཀྱང་བདག་ལ་དེ་ལྟ་བུའི་ནུས་པ་མེད་ཅིང༌། དེ་འདྲ་དགོས་པ་མི་འོང་མཆི། དེ་ལྟ་ན་ཡང་

ལོ་གཉིས་གསུམ་ཞལ་དའི་ལུགས་བཞིན་བགྱིད་ཅེས་ཞལ་དའི་ལན་གྱི་ཞུ་བ་མདོར་བསྡུས་ཤིག་ཕུལ། ཞིབ་ཏུ་སང་ནས་འབུལ་ཞེས་ཞུས། དེ་ཡང་ཆོས་རྗེའི་དགོངས་པ་ལ། ཚེས་བཅུ་ཙམ་ལ་ཕེབས་སྙམ་ནས་བྱ་བྲལ་བ་ཨེ་བྱུང་ལྟོས་ཞེས་ཡང་ཡང་གསུང་ཞིང༌།
འཇའ་འོད་མེ་ཏོག་གི་ཆར་ཡང་འབབ། ཉེར་ལྔའི་བར་བརྟན་པར་བཞུགས་པ་ནི། རྗེ་འདི་ཉིད་ལ་བསྟན་པ་གཏད་པའི་ཆེད་དུ་ཡིན་པར་ངེས་སོ། །དེ་ནས་ཉི་ཤུ་བཞིའི་ཉིན་ལྡན་མ་དྲུང་རིན་པོ་ཆེ་ལ་བསྟན་འགྱུར་འདིའི་ཞུ་དག་དང་གྲོགས་ལྡན་བྱེད་བསམ་ནའང༌།
ད་ཉེ་གནས་པ་ལ་དཔེ་ཆ་སྤྲིངས་ལ་འབྲི་བའི་ཞལ་ད་མཛོད་ལ་ཁྱེད་རང་ཡུལ་དུ་བྱོན་དང༌། ཕེབས་ཙམ་ཅིག་འོང་གསུང་བའི་ཞལ་ད་མཛད་དོ།
།དེའི་ཉིན་རྗེ་མུས་པས་ཞོ་བཅོ་བརྒྱད་ཡོད་པའི་གསེར་ཐིག་པོ་གཅིག་གིས་མགོས་བྱས། གསེར་ཞོ་སུམ་ཅུ་སོ་བགྲངས་ཅིག་དང་བརྟན་བཞུགས་ཅིག་འབུལ་བར་མཛད་པ་ཡིན་ནའང༌། ཞིང་འདིའི་བསྟན་པ་དང་གདུལ་བྱ་རྣམས་ཀྱི་བསོད་ནམས་རྫོགས་པ་དང༌།
ཞིང་ཁམས་གཞན་དུ་གདུལ་བྱ་ཤིན་ཏུ་རྒྱ་ཆེ་བ་ལ་དགོངས་ཏེ། ས་ག་ཟླ་བའི་ཉེར་ལྔའི་སྔ་དྲོ། དེ་རིང་ཉེར་ལྔ་ཡིན་ཨ་གསུངས། ཡིན་ལགས་ཞུས་པས། ད་ལྟ་ཁམས་ཤིན་ཏུ་བདེ།
ཇ་ཞིམ་པོ་ཅིག་བསྐོལ་གསུངས། ཚ་བ་ཚར་ནས་ཇ་སུན་གཉིས་སེང་བ་དང༌། ལྷ་རྗེ་གཉིས་པོ་ལ་ཆབ་ཐོང༌། ཁྱེད་རང་སྟེང་དུ་ཇ་གསོལ། ད་ལྟ་གདན་འདྲེན་བྱུང་ན་བྱོན་གསུངས། ཁོང་གཉིས་སྟེང་དུ་སོང་རྗེས།
སྐུ་དྲུང་ན་ཡོད་པ་རྣམས་ལ་ན་བཟའ་ལྕི་བ་རྣམས་ལོགས་སུ་ཞོག །ལུས་གནད་བཅོ་རོགས་གྱིས་ལ་སྣམ་སྦྱར་ཁོ་བ་གསུངས། གཞན་རྣམས་ཕྱིར་སོང་གསུངས། དེ་ལྟར་བྱས་པས་ཞིང་འདིའི་སྐུ་དངོས་ཀྱི་གདུལ་བྱའི་དོན་རྣམས་རེ་ཞིག་མཐར་ཕྱིན་ནས།
སྐྱེ་བོ་རྟག་འཛིན་ཅན་རྣམས་དགེ་བ་ལ་བསྐུལ་བ་སོགས་ཀྱི་ཕྱིར། རྒྱུད་སྡེ་ནས་གསུངས་པའི་འདའ་ཀ་མའི་ཐུགས་དམ་ཟབ་མོ་ལ་མཉམ་པར་བཞག་སྟེ། རླུང་སངས་པ་ཅིག་འབུད་

པ་མཛད་པ་དང༌། མཐོངས་ཀ་ན་འོད་སྐྱ་གསལ་བ་ཅིག་བྱུང༌། དེ་མ་ཁད་ལྟར་ཕྱིན་པས་མྱ་ངན་ལས་འདས་ཟིན་འདུག་ཅེས་ཟེར་ཏེ། བུམ་དབང་གི་འོད་ཀྱི་གོང་བུའི་འདའ་ཀ་མ་མཛད་པ་ཡིན་ཏེ། འདི་ནི་གློ་བོའི་ལྷ་རྗེས་མཐོང་བའོ།
།དེ་ལྟར་བདེ་བར་གཤེགས་པའི་ཚུལ་བསྟན་ནས། དེའི་ཤངས་བུག་གཡོན་ནས་བྱང་ཆུབ་ཀྱི་སེམས་མང་དུ་བྱུང་ལ། དེ་ཡང་གདམས་ངག་ཟབ་མོ་ཡོད་པའི་དབང་ལས་ཏེ། བདེ་མཆོག་གི་གཞུང་དུ། ཆོས་ཀྱི་སྐུ་ལ་ཆོས་སྐུར་ངོ་ཤེས་པ་འཆི་ཁ་ཉིད་དུ་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་ནས་རྣམ་ཤེས་སྤྱི་གཙུག་ཏུ་སོང་སྟེ།
ལོངས་སྤྱོད་རྫོགས་པའི་སྐུའི་ཞིང་ཁམས་སུ་འགྲོ་བར་འགྱུར་རོ་ཞེས་གསུངས་སོ།
།དེའི་རྟགས་པའི་ཁུ་བའི་ཐིག་ལེ་སྣ་བུག་གཡོན་ན་མར་འབྱུང་ངོ༌། །སྐུ་གཤེགས་རྗེས་ཉི་ཤུ་དྲུག་གི་ཉིན་པུར་གྱི་ཞབས་ཏོག་པ་རྣམས་ཀྱིས་གསང་བའི་གནས་བལྟར་མི་མངོན་པར་གྱུར་ཏོ། །དེ་རྗེས་གོང་གི་ཞལ་ད་གཞིར་བཞག་སྟེ།
གདན་ས་པས་ཆོས་གསུངས། གཤེགས་རྫོགས་བྱེད་པ་ལ་མཆོད་སྤོང་ལེན་པ་ལ་སོགས་པ་མ་བྱེད་གསུངས་པ་ཡིན་ཞེས་དྲིལ་བསྒྲགས། ཕྱག་རྫས་གང་ཡོད་ཀྱི་སྟེང་ནས་གསོལ་འདེབས་ལ་སོགས་པའི་ཐུགས་དགོངས་རྫོགས་པའི་ཐབས་དང༌།
གདན་ས་ཆེན་པོ་དང༌། གསང་ཕུ་དང༌། ནཱ་ལེནྡྲ་ལ་སོགས་པར་མང་ཇ་འགྱེད་དང་བཅས་པ་རྣམས་ཐུགས་ཀྱི་དགོངས་པ་བཞིན་ལེགས་པར་བསྒྲུབས་ཤིང༌། ནང་རྟེན་སྟོན་པའི་གསེར་སྐུ་ཆེན་མོ་རྒྱར་མཐོ་བཅུ་གསུམ་བྱས་པ།
རྗེ་ཉིད་ཀྱི་སྐུ་ཚད་ཀྱི་འདྲ་འབག་གསེར་སྐུར་བསྒྲུབ་པ། ཕྱི་རྟེན་བདེ་གཤེགས་མཆོད་རྟེན་བརྒྱད་གདུགས་ཏོག་དང༌། བཅས་པ་ཟངས་གསེར་ལས་སྒྲུབ་པ་སོགས་དབུ་བཙུགས་ཏེ།
ལོ་གཅིག་ན་བར་ཆད་མེད་པར་ལེགས་པར་མཐར་ཕྱིན་པ་དང་སྐུ་གདུང་མེ་མོ་གླང་གི་ནག་པའི་ཉེར་བཞིའི་བར་དུ་མཆོད་པའི་དངོས་པོ་བསམ་གྱིས་མི་ཁྱབ་པ་དང༌། བཅོམ་ལྡན་འདས་ཀྱེ་རྡོ་རྗེའི་སྒྲུབ་མཆོད་རྒྱུན་མ་ཆད་པར་ཕུལ་ནས་

ཉེར་བཞིའི་སྔ་སྐད་སྐུ་གདུང་ལ་ཞུགས་ཕུལ་བའི་ཚེ་ནམ་མཁའ་ལ་འཇའ་དང་མེ་ཏོག་གི་ཆར་བསམ་གྱིས་མི་ཁྱབ་པ་བབས་ཤིང༌། དེ་མན་ཆད་ཀྱང་མེ་ཏོག་གི་ཆར་རྒྱུན་མི་ཆད་པར་བབས་སོ། །ས་ག་ཟླ་བའི་ཚེས་གཅིག་ལ་གདུང་ཁང་ཞལ་ཕྱེ་བའི་ཚེ།
གདུང་རུས་ལ་རིང་བསྲེལ་དཀར་པོ་དང༌། སེར་པོ་ལ་སོགས་པ་ཁ་དོག་སྣ་ཚོགས་པ་རབ་ཏུ་མང་པོ་གྲངས་མེད་པ་བྱོན་ཞིང༌། བྱེ་བྲག་ཏུ་ཕྱག་སོར་གྱི་ཚིགས་གཅིག་དང༌། ཚེམས་འོག་མའི་རྩ་བ་རྣམས་སུ་རིང་བསྲེལ་གྲངས་མེད་དུ་བྱུང་བ་རྣམས།
གོས་དར་གྱི་ན་བཟའ་བཟང་པོ་དང༌། དྲི་བཟང་དང་བཅས་ཏེ། རྗེའི་སྐུ་འདྲ་དང་སྟོན་པའི་གསེར་སྐུའི་ནང་དུ་བཞུགས་སོ། །གདུང་རུས་ལྷག་མ་གདུང་ཐལ་དང་བཅས་པ་རྣམས་ཞལ་དའི་ལུགས་བཞིན་ཅུང་ཟད་ཙམ་ཡང་མ་འཐོར་བར་གདུང་ཚ་ཁྲི་ཚོ་བདུན་མི་ཆད་པར་བཞེངས་སོ།
།གདུང་ཚ་ཆུང་བ་ཞབས་ལ་རྡོ་རྗེ་རྒྱལ་གྲམ་དང་བཅས་པ་ཁྲི་ཚོ་ཕྱེད་བཞི་ཙམ་བཏབ་པ་ན་བཟའ་གསེར་གསོལ་ཏེ།
བུ་སློབ་རྣམས་ལ་ཕྱོགས་སུ་བྱིན་རླབས་ཀྱི་རྟེན་ལ་ཡང་འབུལ་བའི་ལུགས་སུ་བྱས། གདུང་ཚ་ལྷག་མ་རྣམས་གཙང་ཁང་གི་ནང་དུ་མཆོད་རྟེན་གསེར་འབུམ་ཅིག་བཞེངས་ཏེ་དེའི་ནང་དུ་བཞུགས་སུ་གསོལ་ལོ།
།གྲྭ་པ་འགའ་རེའི་གདུང་ཚའི་སྐལ་བ་ལ་རིང་བསྲེལ་བྱོན་པ་ཡང་སྣང་ངོ༌། །དེ་ལྟར་གསོལ་བ་འདེབས་པ་ནས་བརྩམས་ཏེ། གསེར་འབུམ་གྱི་བར་དུ་བཞེངས་པ་ལ་བར་ཆད་ཀྱི་རྣམ་པ་ཅུང་ཟད་ཀྱང་མེད་པར་ལེགས་པར་མཐར་ཕྱིན་པ་འདི་ནི་ཆོས་རྗེ་རིན་པོ་ཆེ་ཉིད་ཀྱི་བྱིན་རླབས་དང༌།
ཐུགས་རྗེ་ལས་ཡིན་པར་ཀུན་གྱིས་མཐུན་སྣང་དུ་གྲུབ་བོ། །མདོར་ན་བསྟན་པ་ཇི་སྲིད་གནས་ཀྱི་བར་དུ་ལོ་རེ་བཞིན་ས་ག་ཟླ་བའི་ཉེར་ལྔར་བསྟུན་པའི་ངོར་ལུགས་དཀྱིལ་འཁོར་ལྔའི་སྒྲུབ་མཆོད་རྡུལ་ཚོན་མ་ཞག་བདུན་དང་ཟླ་བ་རེ་བཞིན་ཉེར་ལྔའི་དུས་ཇ་སོགས་ཀུན་ལ་གསལ་བ་ཉིད་དོ།
།རྒྱལ་ཚབ་མུས་པ་ཆེན་པོས་རྣམ་ཐར་གྱི་མཛད་བྱང་སྨོས་པ་ནི་ཞེས་པ་སྙིགས་དུས་རྡོ་རྗེ་འཆང་ཆེན་པོ་ཆོས་ཀྱི་རྗེ་ཀུན་དགའ་བཟང་

པོའི་རྣམ་པར་ཐར་པ་རྒྱ་མཚོ་ལྟ་བུ་ལས་ཆུ་ཐིགས་ཙམ་ཅིག་བླངས་ནས་ལམ་འབྲས་བླ་མ་བརྒྱུད་པའི་རྣམ་ཐར་གྱི་ཁ་སྐོང་དུ་རྗེ་ཉིད་ལ་མི་ཕྱེད་པའི་དད་པ་དང་ལྡན་པའི་བཤེས་གཉེན་དུ་མས་བཀའ་གནང་བའི་ངོར།
སློབ་འབངས་ཀྱི་ཐ་ཆུང་དཀོན་མཆོག་རྒྱལ་མཚན་གྱིས་མེ་མོ་གླང་གི་ལོ་གྲོ་བཞིན་གྱི་ཟླ་བའི་ཚེས་བཅོ་ལྔ་ལ་དཔལ་ཨེ་ཝཾ་ཆོས་ལྡན་གྱི་གཙུག་ལག་ཁང་དུ་བྲིས་པའོ་ཞེས་གསུངས། དེ་དུས་ཀྱི་ཡི་གེ་པ་ནི་གྲུབ་ཆེན་སྲད་པ་ཀུན་བློ་ཡིན་པར་སྣང་ངོ༌།
།དེ་ལྟར་གཟུགས་ཀྱི་སྐུ་དེ་ཉིད་ཆོས་ཀྱི་དབྱིངས་སུ་བསྡུས་ཀྱང༌། བླ་མ་ཉིད་ཀྱི་ཐུགས་རྗེའི་ཕྲིན་ལས་ཀྱི་སྐུའི་བཀོད་པ་སྣ་ཚོགས་ཀྱི་འཁོར་ལོ་ནི་རྒྱུན་མི་འཆད་པ་ཉིད་དོ།
།དེ་སྐད་དུ་མཁས་པ་ཀུན་བློས། རྗེས་སུ་གདན་ས་ཕྱི་ནང་རྟེན་བཞེངས་སོགས། །ཕན་ཚུན་རྩོད་བྲལ་འབད་མེད་ལྷུན་གྱིས་གྲུབ། །ཕྲིན་ལས་རྒྱུན་གྱི་མཛད་པ་ས་སྐྱ་པ། །དཔལ་ལྡན་ས་སྐྱ་པ་ལ་གསོལ་བ་འདེབས།
།ས་སྐྱ་པ་ཡི་གཞུང་ལུགས་མཐའ་དག་དང༌། །རྗེ་ཡི་གསུང་རབ་རྫོགས་པར་སུས་ཤེས་ནུས། །རང་གིས་གང་ཐོས་གང་ལ་སྦྱངས་པ་རྣམས། །ཆོས་དང་རང་སེམས་འདྲེས་པར་བྱིན་གྱིས་རློབས།
།ཞེས་གསུངས་པ་ལྟར་ཏེ། ཕྱོགས་ཐམས་ཅད་དུ་བུ་སློབ་སྦྱིན་བདག་རྣམས་ཀྱིས་དགོངས་རྫོགས་མཛད་པ་ཡང་བསམ་གྱིས་མི་ཁྱབ་སྟེ། དཔེར་མཚོན་ན་མདོ་ཁམས་པ་བླ་མ་སངས་རྒྱས་རྒྱལ་མཚན་གྱིས་ཀྱང་ཐོས་མཆོད་རྒྱས་པ་དང༌།
བསམ་གྲུབ་དཔལ་འབར། ཆོས་གླིང་ལ་སོགས་པའི་ཆོས་སྡེ་རྣམས་སུ་མང་ཇ་གྲལ་འགྱེད་དང་བཅས་པ་དང༌། གླང་ལོ་ཟླ་བ་གསུམ་པ་སངས་རྒྱས་དབང་བསྐུར་བའི་དུས་ཆེན་ནག་པ་ཟླ་བ་ལ་རི་མགོ་དགོན་པར་བདེ་ཀྱེ་གསང་གསུམ་གྱི་རྒྱུད་ནས་གསུངས་པའི་ངོར་ལུགས་དཀྱིལ་འཁོར་ལྔའི་སྒྲུབ་མཆོད་ས་ཆོག་ནས་བརྩམས་ཏེ་དཀྱིལ་འཁོར་རྡུལ་ཚོན་མའི་སྟེང་ནས་རིག་པ་འཛིན་པ་བཅུ་ཕྲག་བརྒྱད་ཀྱིས་ཚེས་བཅུ་གཉིས་ནས་བཟུང་ཏེ།
ཉེར་དྲུག་གི་བར་དུ་ལེགས་པར་བསྒྲུབས་པ་དེ་ལྟ་བུའི་མཚོན་

པའོ།། །།སྤྱི་དོན་གཉིས་པ་འཕྲོས་པའི་དོན་ནི། དེ་ལྟ་བུའི་འདྲེན་པ་མཆོག་དེའི་ཕྲིན་ལས་ཀྱི་རྒྱུན་གྱི་གཙོ་བོ་དཔལ་ཨེ་ཝཾ་ཆོས་ལྡན་དེ་འཛིན་གྱི་སྐྱེས་ཆེན་དམ་པ་རྣམས་ཀྱི་རྟོགས་པ་བརྗོད་པ་སྟེ།
སྤྱིར་ཨེ་ཝཾ་གྱི་དོན་ལ་ཞིབ་ཏུ་དཔྱད་ན་མཐའ་ཡས་ཤིང༌། འདིར་མདོ་ཙམ་བརྗོད་ན། ཨེ་ཝཾ་འདི་སྤྱིར་མདོ་དང༌། བྱེ་བྲག་སྔགས་ལས་བཤད་པའོ། །དང་པོ་ནི། རྒྱ་གར་འཕགས་པའི་ཡུལ་ན་ཨེ་ཝཾ་ཞེས་བརྗོད་པ་དང༌།
དེ་བོད་སྐད་དུ་བསྒྱུར་ན། འདི་སྐད་ཅེས་གླེང་གཞི་དེ་ལས་འཕྲོས་པའི་འདི་སྐད་བདག་གིས་ཐོས་པ་ཞེས་པས། ཆོས་ཀྱི་ཕུང་པོ་བརྒྱད་ཁྲི་བཞི་སྟོང་གི་སྒོ་ཡིན་ལ། དེ་ལ་སྒོའི་ཐ་སྙད་ཇི་ལྟར་ཞེ་ན།
སྟོན་པ་སངས་རྒྱས་ཀྱིས་འཁོར་དགྲ་བཅོམ་པ་རྣམས་ལ་ང་ཉིད་མྱ་ངན་ལས་འདས་པའི་རྗེས་སུ། ངའི་བཀའ་རྣམས་བསྡུས་ལ་ཐོག་མར་འདི་སྐད་བདག་གིས་ཐོས་པ་ཞེས་པ་དང༌། བར་དུ་མཚམས་སྦྱོར། མཇུག་ཏུ་ཡི་རང་དང་མངོན་པར་བསྟོད་ཅེས་གྱིས་ལ་བསྟན་པ་བསྡུས་ཤིག་ཅེས་གསུངས་པ་རྗེས་སུ་གནང་བའི་བཀའ་ཡིན་ཞིང༌།
གཞན་ཡང་སངས་རྒྱས་ཀྱི་གསུང་རྣམས་ཨེ་ཝཾ་དུ་འདུས་ཤིང༌། དེའི་རྒྱུ་མཚན་ཡང༌། ཨཱ་ལི་ཨེ་ཤེས་རབ་དང༌།
ཀཱ་ལི་ཝཾ་ཐབས་ཀྱི་རང་བཞིན། དབྱངས་གསལ་འདི་རྣམས་ལས་ཡི་གེ་འབྱུང༌། དེ་ལས་མིང་འབྱུང༌། མིང་ལས་ཚིག་འབྱུང༌། ཚིགས་ལས་ངག་འབྱུང༌། ངག་ལས་རབ་ཏུ་བྱེད་པ་སོགས་འབྱུང་བ་ཡིན་ཏེ།
ལྷའི་བུས་ཞུས་པའི་ཐེག་པ་ཆེན་པོའི་མདོ་ལས། ཆོས་ཀྱི་ཕུང་པོ་བརྒྱད་ཁྲི་དང༌། །བཞི་སྟོང་གི་ནི་གྲངས་སྙེད་ཀྱང༌། །ཀུན་གྱི་གཞི་དང་ཕ་མ་ནི། །ཡི་གེ་གཉིས་སུ་དེ་རབ་བསྟན། ཡི་གེ་ཨེ་ནི་མར་གྱུར་པ།
།ཝཾ་ནི་ཕ་ཞེས་བྱ་བར་གྲགས། །ཐིག་ལེ་དང་ནི་སྦྱོར་བ་སྟེ། །སྤྱོད་དང་ཤིན་ཏུ་རྨད་བྱུང་བའོ། །ཞེས་སོ། །གཉིས་པ་ནི་བརྗོད་པ་སྒྲའི་ཨེ་ཝཾ་དང༌། བྲིས་པ་གཟུགས་ཀྱི་ཨེ་ཝཾ་དང༌། མཚོན་པ་བརྡའི་ཨེ་ཝཾ་དང༌།
གནས་ལུགས་དོན་གྱི་ཨེ་ཝཾ་དང་བཞི་ཡོད་པ་ལས། དང་པོ་བརྗོད་པ་

སྒྲའི་ཨེ་ཝཾ་ནི། སྟོང་ཉིད་མཚོན་པར་བྱེད་པ་ལ། རྒྱུད་ཐམས་ཅད་དུ་ཨེ་ཝཾ་གྱི་སྒྲ་གཅིག་ཁོ་ནར་མ་ངེས་ཏེ། ཨེའི་མིང་གི་རྣམ་གྲངས་ལ། ནམ་མཁའ་དང༌། གསང་ཆེན་དང༌། པདྨ་དང༌། ཆོས་འབྱུང་དང༌། བྷ་ག་དང༌།
བདེ་བ་ཆེན་པོའི་གནས་དང༌། སེང་གེའི་ཁྲི་ལ་སོགས་པར་བརྗོད་དེ། ཨེ་དང་མཚུངས་པར་ཐམས་ཅད་མཁྱེན་པའི་ངོ་བོ་ཉིད་སྟོན་པར་བྱེད་པའི་ཕྱིར། བདེ་བ་ཆེན་པོ་མཚོན་པར་བྱེད་པ་ལ། ཝཾ་ཡིག་ཁོ་ནའི་སྒྲར་མ་ངེས་ཏེ།
བདེ་བ་དང༌། ཆགས་པ་དང༌། སྙིང་རྗེ་དང༌། ཐིག་ལེ་དང༌། ལྷན་ཅིག་སྐྱེས་པ་དང༌། མཆོག་མི་འགྱུར་བ་དང༌། དེ་ཁོ་ན་ཉིད་ལ་སོགས་པས་ཀྱང་ཝཾ་དང་མཚུངས་པའི་མི་འགྱུར་བའི་བདེ་བ་སྟོན་པའི་ཕྱིར་རོ།
།དེ་སྐད་དུ། དུས་འཁོར་རྩ་རྒྱུད་ལས། ཨེ་དང་གསང་ཆེན་ནམ་མཁའི་ཁམས། །བྷ་ག་ཆོས་འབྱུང་ཆུ་སྐྱེས་དང༌། །སེང་གེའི་ཁྲི་བཞུགས་རྡོ་རྗེ་ཅན། །ཝཾ་དང་རྡོར་འཛིན་རྡོ་རྗེ་སེམས།
།དུས་ཀྱི་འཁོར་ལོ་ཧེ་རུ་ཀ །རྒྱུད་རྣམས་ཀུན་གྱི་གནས་སུ་གསུངས༌། །ཡུལ་ཅན་དུ་མའི་མིང་རྣམས་དང༌། །སེམས་ཅན་དུ་མའི་བསམ་པའོ། །ཞེས་གསུངས་སོ། །གཉིས་པ་བྲིས་པ་གཟུགས་ཀྱི་ཨེ་ཝཾ་ནི། བཅོམ་ལྡན་འདས་ཀྱིས་བདེ་སྟོང་མཚོན་པར་བྱེད་པའི་ཡི་གེ་གཉིས་བསྟན་ཏེ།
ཡི་གེ་འདི་གཉིས་ཀྱི་གཟུགས་སྒྲུབ་པ་ནི། དབུས་སུ་ཨ་གྲི་གུག་གི་རྣམ་པ་ལྟ་བུ་དང༌། ཤར་དུ་ཨེ་དབྱུག་ཏོའི་རྣམ་པ་ལྟ་བུ་དང༌།
ལྷོར་རྀ་ཚེག་དྲག་གི་རྣམ་པ་ལྟ་བུ་དང༌། ནུབ་ཏུ་ལྀ་དགྲ་སྟའི་དབྱིབས་ལྟ་བུ་དང༌། བྱང་དུ་ཨོ་ཐིག་ལེའི་རྣམ་པ་ལྟ་བུར་བྲིས་པའོ། །དེ་ནས་དབུས་ཀྱི་ཨ་གྲི་གུག་གི་རྣམ་པ་ལྟ་བུ་ལ། སྟེང་དུ་ནུབ་ཀྱི་ལྀ་དགྲ་སྟའམ་མཐོང་གུག་ལྟ་བུ་བྱིན་པས་མགོར་འགྱུར་རོ།
།ཤར་གྱི་དབྱུག་ཏོ་ལྟ་བུ་དེ་བྱིན་པས་ཨའི་གཡོན་གྱི་ཕྱོགས་སུ་འགྱུར་ཏེ་ཨེའོ། །ལྷོའི་རྀ་ཚིག་དྲག་ལྟ་བུ་དེ་བྱིན་པས་ཟླ་ཚེས་སུ་འགྱུར་རོ།
།བྱང་གི་ཨོ་ཐིག་ལེ་ལྟ་བུ་བྱིན་པས་ཀླད་ཀོར་དུ་འགྱུར་རོ། །སྟོང་པ་ཆེན་པོ་ཡི་གེ་ལྔ་པའི་ཨེ་ཝཾ་གཅིག་བསྒྲུབ་པའོ། །དུས་འཁོར་རྩ་

རྒྱུད་ལས། ཡི་གེ་ཨེ་དབུས་སེང་གེ་ཝཾ། །སངས་རྒྱས་ཀུན་གྱི་བདེ་བའི་གནས། །སྐུ་གསུམ་ཐུགས་ཀྱི་སྦྱོར་བ་ཡིན། །ནམ་མཁའི་ཁམས་སུ་རྡོ་རྗེ་སེམས། །ཟླ་བ་ས་བོན་ཡི་གེ་ལུས། །ཉི་མ་རྡུལ་དང་ཚེག་དྲག་དང༌།
།སེམས་ཀྱི་རྣམ་པ་ཡི་གེ་ལ། །ཨེ་ཝཾ་ནམ་མཁའི་ཁམས་ན་གནས། །ཞེས་སོ། །གསུམ་པ་མཚོན་པ་བརྡའི་ཨེ་ཝཾ་ནི། རྡོ་རྗེ་དྲིལ་བུ་ཡབ་ཡུམ་ཞལ་སྦྱོར་དང༌། ཐབས་ཤེས་རབ་དང༌། རྡོ་རྗེ་པདྨ་སོགས་ཏེ།
ཆོས་ཐམས་ཅད་བདེ་སྟོང་དུ་མཚོན་པར་བྱེད་པའི་བརྡའི་ཨེ་ཝཾ་སྟེ། བྱང་ཆུབ་སེམས་གང་དེ་རྡོ་རྗེ། །ཤེས་རབ་དྲིལ་བུ་ཞེས་བཤད་དོ། །ཞེས་དང༌། ཀྱེ་རྡོ་རྗེ་ལས། བུད་མེད་ཀཀྐོལ་བདེ་བ་ཅན། །ཨེ་ཝཾ་རྣམ་པར་རབ་ཏུ་གནས།
།ཞེས་སོ། །བཞི་པ་གནས་ལུགས་དོན་གྱི་ཨེ་ཝཾ་ནི། བདེ་སྟོང་ཟུང་འཇུག་ལྷན་ཅིག་སྐྱེས་པའི་ཡེ་ཤེས་མཚོན་པར་བྱེད་པ་ཡིན་ཏེ། དྲི་མེད་འོད་ལས། དེ་བཞིན་དུ་ཨེ་ཡིག་ཝཾ་ཡིག་རྣམ་པ་ཐམས་ཅད་ཀྱི་མཆོག་དང་ལྡན་པའི་སྟོང་ཉིད་བདེ་བ་ཆེན་པོ་དང༌།
རྡོ་རྗེ་སེམས་དཔའ་དང༌། ཀུན་དུ་བཟང་པོ་དང༌། རིགས་བརྒྱའི་མགོན་པོ་ཞེས་སོགས། མདོར་ན་གནས་འདི་ཉིད་ལ་ཨེ་ཝཾ་འདོགས་པའི་རྒྱུ་མཚན།
རྒྱལ་བའི་ལུང་ཟིན་གྱི་སྐྱེས་བུ་དམ་པ་ཀུན་དགའ་བཟང་པོ་དེ་ཉིད་མངའ་རིས་སྟོད་སྨད་རྣམས་སུ་སྤྱན་དྲངས་ཤིང༌། གདུལ་བྱ་རྣམས་ཀྱི་དོན་མཛད། སླར་ཡང་གནས་མཆོག་འདི་ཀར་ཆག་ཕེབས་པའི་སང་ཉིན་གསོ་སྦྱོང་རྒྱས་པ་ཞིག་མཛད་པའི་ཚེ།
མདང་གི་རྨི་ལམ་དུ། ཡི་གེ་ཨེ་དང་ཝཾ་གཉིས་ལས། །ཆོས་ཀྱི་ཕུང་པོ་འབྱུང་བར་འགྱུར། །ཞེས་སོགས་ཨེ་ཝཾ་ལ་བཤད་པ་བྱེད་པ་རྨིས་ཤིང༌། ཨེ་ཝཾ་འདི་ཆོས་ཐམས་ཅད་འབྱུང་བའི་གནས་ཡིན་པས་ངའི་དགོན་པ་འདི་ལ་ཨེ་ཝཾ་ཐོགས་ཞེས་གསུངས་པ་ཡིན་ནོ།
།ཨེ་ཝཾ་གྱི་སྒྲ་དོན་ཞིབ་པར་ཤེས་པར་འདོད་པས་ཞ་ལུ་ལོ་ཙཱ་བ་ཆོས་སྐྱོང་བཟང་པོ་སོགས་ཀྱི་ཡིག་ཆ་དང༌། དུས་འཁོར་ཕྱི་ནང་གཞན་གསུམ་གྱི་བཤད་པར་བལྟའོ་ཞེས་པ་དེ་རྣམས་ཀྱིས་ཨེ་ཝཾ་གྱི་སྒྲ་དོན་

མདོར་བསྡུས་བཤད་ནས། ད་ནི་གནས་ཀྱི་ཡོན་ཏན་མདོ་ཙམ་བརྗོད་ན། རྗེ་བླ་མའི་ཐུགས་སྲས་གུ་གེ་པཎ་ཆེན་གྱི་གསུང་རྒྱུན་ཆོས་རྗེ་གློ་བོ་མཁན་ཆེན་གྱིས་བཀོད་པར་མཛད་པ་ནི། ༈ ཨོཾ་སྭ་སྟི་སིདྡྷཾ། ཀུན་མཁྱེན་དགའ་མཛད་དཔལ་འབྱོར་བཟང་པོ་ཅན།
།སྐྱེས་ཆེན་བླ་མའི་ཞབས་ལ་གུས་བཏུད་ནས། །ཐེག་ཆེན་སྒྲ་དབྱངས་རྟག་ཏུ་སྒྲོགས་པའི་གཞི། །མཁས་མང་འབྱུང་བའི་ཞིང་འདིར་བསྔགས་པར་བགྱི། ཨེ་ཝཾ་ཐམས་ཅད་ཤེས་ཡིག་རྒྱལ་པོ་ཡིན།
།ཟབ་ཡངས་དམ་ཆོས་ཇི་སྙེད་འབྱུང་བའི་གནས། །སངས་རྒྱས་རིན་ཆེན་ཁང་བཟང་ཟ་མ་ཏོག །དོན་ཀུན་སྒྲུབ་བྱེད་བདེ་ཆེན་ལྡན་པ་འདིར། །ཡང་དག་མཐའ་དག་ཐུགས་རྗེའི་རང་བཞིན་ཅན།
།ཨེ་ཝཾ་འཁོར་ལོའི་མངའ་བདག་ཆེན་པོ་ནི། །མི་འགྱུར་ཆོས་ཀྱི་ཕྱག་རྒྱར་རྣམ་རོལ་ཞིང༌། །སངས་རྒྱས་རྣལ་འབྱོར་སེང་གེའི་ཁྲི་ལ་བཞུགས། །སྲིད་ཞིའི་དགའ་བདེ་སྒྲུབ་བྱེད་ཐུབ་བསྟན་ཡང༌། །ཡབ་གཅིག་འགྱུར་མེད་ཨེ་དང་ཤེས་རབ་ཡུམ།
།རྣམ་འཕྲུལ་མཐའ་ཡས་སྤྲུལ་པའི་དཔལ་ཡོན་ལས། །བརྒྱད་ཁྲི་བཞི་སྟོང་ཆོས་ཀྱི་ཕུང་པོར་ལྡན། །རྟག་པར་གསུང་དབྱངས་ཡན་ལག་དྲུག་ཅུ་ཡི། །རྒྱ་ཆེན་ཆོས་འཁོར་རིང་དུ་བསྐོར་བ་འདིས།
།ཀུན་གཟིགས་ཞིང་དང་འོག་མིན་བདེ་བ་ཅན། །འདི་ཉིད་ཐ་དད་ཙམ་སྟེ་ཁྱད་པར་ཅི། །རྒྱབ་རི་རིན་ཆེན་དབང་གི་རྒྱལ་པོ་ཡིས། །སྐྱེ་དགུའི་དགོས་འདོད་མ་ལུས་སྒྲུབ་པར་བྱེད། །ཁམས་གསུམ་ཀུན་ལས་རྒྱལ་བ་གཡས་ཀྱི་རི།
།ཐུབ་བསྟན་རྒྱལ་མཚན་མངོན་མཐོ་འཛུགས་པ་ལགས། །མདུན་རི་དགའ་ལྡན་དབང་པོ་འགྱིང་བ་ནི། །བསླབ་གསུམ་རིན་ཆེན་ཁུར་ལྡན་འདུལ་བའི་ཚུལ། །ལྷག་པར་རིན་ཆེན་འབྱུང་བའི་རྒྱུན་ལམ་ཡང༌།
།ལྷ་ཡི་ལག་འགྲོའི་ལོངས་སྤྱོད་ཀུན་འདུས་བཞིན། །ནོར་འཛིན་ཁྱོན་རྣམས་ཀླུ་དབང་དཔལ་འབྱོར་དབྱིབས། །ཐེག་ཆེན་ཆོས་ཀྱི་སྒྲ་ཆེན་སྒྲོགས་པའི་དུང༌། །ལེགས་བཤད་བདུད་རྩིའི་དགའ་སྟོན་སྤྱོད་པ་ལ།
།མཁས་མང་མཐའ་དག་འདུས་འདྲ་གཡོན་ཟུར་རི། །རབ་

བརྗིད་ལྷུན་ཆགས་དབུས་ཀྱི་གཡོ་མེད་མཆོག །ལྷར་བཅས་འགྲོ་ཀུན་སྐྱོབ་པའི་དཔལ་ཡོན་ཅན། །ཀུན་ནས་ཆུ་ཀླུང་རྣམ་བཞིའི་རྒྱུན་ལྡན་པ། །གྲུབ་མཐའ་རྣམ་བཞིའི་བཤད་རྒྱུན་རིང་བའི་རྒྱུ། །རི་ངོགས་དཔག་བསམ་དབང་པོ་རྒྱས་འདྲ་ནི།
།ཀུན་གཞིའི་ས་བོན་ཟབ་ལམ་བདུད་རྩིས་བསྐྱེད། །ཉམས་རྟོགས་འདབ་རྒྱས་སྐུ་བཞིའི་འབྲས་བཟང་ཅན། །སྒྲུབ་པའི་དྲང་སྲོང་ལྗོན་པ་རྒྱས་པའི་དཔལ། །བསམ་འཕེལ་ཡིད་བཞིན་མཛོད་འཛིན་ཀླུ་དབང་གིས།
།རྒྱ་མཚོའི་གོས་ཅན་བདག་ཏུ་བྱས་པ་འདི། །བཤེས་གཉེན་མཁས་མང་རྒྱུན་དུ་འབྱུང་བའི་དཔལ། །འཛིན་མའི་ཁྱོན་རྣམས་འདབ་རྒྱས་འདྲ་བ་སྟེ། ལུང་རིགས་སྨྲ་བའི་བུང་བ་ཀུན་འདུའི་གཞི།
།རྩི་སྨན་འབྲུ་བཅུད་རྟག་པར་འཕེལ་བའི་ས། །གདུལ་བྱའི་དཔལ་འཛིན་སྐྱེ་དགུའི་ཉེར་འཚོར་གྱུར། །ཆོས་སྒྲ་ཆེན་པོའི་རྒྱ་ཁྱོན་ཇི་སྙེད་པ། །མཐུ་ལྡན་དཔའ་བོ་དབང་ཕྱུག་རིག་བྱེད་བཞིན།
།དུས་གསུམ་རྒྱལ་བའི་ཞིང་ཁམས་ཇི་སྙེད་ཀུན། །ཆོས་བཞིན་སྐྱོང་མཛད་གང་དེས་དབང་མཛད་རྒྱལ། །དེ་ལྟའི་གནས་འདི་སངས་རྒྱས་ཀུན་གྱི་ཞིང༌། །འཆི་མེད་ཆོས་སྒྲ་སྒྲོགས་པ་གདུལ་བྱའི་དཔལ། །རྣལ་འབྱོར་དབང་ཕྱུག་ལམ་བཟངས་བདུད་རྩིའི་སྒོ།
།འཇམ་དབྱངས་རྣམ་འཕྲུལ་ས་སྐྱའི་གདན་ས་ཉིད། །ཡོན་ཏན་ཕུལ་བྱུང་ཁྱེད་ཀྱི་ཞིང་ཁམས་ཆེ། །དབྱངས་ཅན་པིར་གྱིས་བཀྲ་བའི་གསེར་མིག་གིས། །ཕྲེང་དུ་འགོད་མཁན་གྲགས་པ་རྒྱལ་མཚན་དཔལ།
།བཟང་པོའི་གསུང་བཞིན་ལེགས་པའི་འབྱུང་གནས་སོ། །ཞེས་གསུངས་ཏེ་འདི་ཞིབ་ཏུ་བཤད་ན་ཨེ་ཝཾ་གྱི་སྒྲ་དོན་དང་གནས་ཀྱི་ཡོན་ཏན་གཉིས་རྒྱས་པར་སྟོན་པར་འགྱུར་རོ། །ཡང་ཨེ་ཝཾ་ཆོས་ལྡན་གྱི་ཟུར་ཆེན་བླ་མ་སངས་རྒྱས་ལྷུན་གྲུབ་ཀྱིས་བསྔགས་པ་འདི་ལྟར་མཛད་དེ།
༈ དཔལ་ཨེ་ཝཾ་ཆོས་ལྡན་ལ་བསྟོད་པ་ཀཱ་ལིའི་རྒྱན་རྣམ་པར་བཀྲ་བ་ཞེས་བྱ་བ། འཕགས་པ་ངག་གི་དབང་ཕྱུག་ལ་ཕྱག་འཚལ་ལོ།
།ཀ་ལཱ་པ་ཡི་ལྷོ་ཡི་ཕྱོགས། །ཁ་བ་ཅན་གྱི་རི་ཡི་ལྗོངས། །ག་ཤ་སོགས་ཀྱི་དབེན་པའི་གནས། །ང་ཡི་བླ་

མའི་དགོན་པ་འདི། །ཅ་ཅོ་སྤངས་ནས་ཆོས་སྒྲ་སྒྲོགས། །ཆ་ལུགས་མི་གཙོ་མཁས་པ་བཀུར། །ཇ་བཟང་ལོངས་སྤྱོད་ཆང་དང་བྲལ། །ཉ་ཤ་སོགས་སྤངས་དཀར་གསུམ་བསྟེན། །ཏ་ལའི་ལྗོན་ལྟར་བུ་སློབ་རྒྱས། །ཐ་མལ་སྐྱེ་བོས་རྒྱུ་བ་ཉུང༌།
།ད་ལྟ་བདེ་སྐྱིད་ཕུན་སུམ་ཚོགས། །ན་རྒའི་རྒྱ་མཚོ་ངང་གིས་སྐེམས། །པ་ཏྲའི་རི་མོ་ལྟར་བཀྲའི་བློས། །ཕ་རོལ་ཕྱིན་དང་སྔགས་ཀྱི་གཞུང༌། །བ་མོའི་གྲངས་མཉམ་ལ་མཁས་པ། །མ་ལུས་འདི་ན་ངང་གིས་འདུ།
།ཙ་རི་ཏྲ་སོགས་རབ་བགྲོད་པའི། །ཚ་གྲང་ངལ་དུབ་མེད་པ་ཡང༌། །ཛ་ལང་སེམས་རྒྱུན་འདུལ་བའི་ཆོས། །ཝ་ཀའི་ཆུ་བཞིན་འདི་ན་འབབ། །ཞ་ཉེ་ཟངས་ལྕགས་གསེར་དངུལ་དང༌། ཟ་འོག་ལ་སོགས་འཛོམ་པ་འདི།
།འ་ཅག་གཟུ་བོར་གནས་པའི་བློས། །ཡ་རབས་སྐྱེ་བོའི་གནས་སུ་མཐོང༌། །ར་གན་གསེར་དུ་བརྫུས་པ་ལྟའི། །ལ་ལའི་གྲུབ་མཐའ་སྣ་ཚོགས་པ། །ཤ་པའི་གནས་ལྟར་བསྲེགས་པ་ཡང༌། །ས་ཡི་སྟེང་ན་འདི་ཁོ་ན།
།ཧ་ཡིག་ཐིག་ལེར་ལྡན་པ་དང༌། །ཨ་ཐུང་ཙཎྜ་ལཱི་ཡི་ཆོས། །འདི་ན་ཚོགས་པ་མ་ཡིན་པར། །སུ་ཞིག་གིས་ནི་རྣམ་པར་དབྱེ། །དེ་ལྟར་རྨད་དུ་བྱུང་བའི་ཆོས། །ཚུལ་བཞིན་བསྔགས་པའི་དགེ་བ་ཡིས།
།སྐྱེ་བོ་སྲེད་པའི་ནད་བརྒྱ་ལས། །སྒྲོལ་བའི་དགའ་བདེ་མྱོང་བར་ཤོག །ཅེས་སོགས་གསུངས། ཡང་མཁས་པའི་དབང་པོ་དཀོན་མཆོག་ལྷུན་གྲུབ་ཀྱི་ཞལ་སློབ་ཤར་དགས་པོའི་པཎྜི་ཏ་རྗེ་བཙུན་ཕྲིན་ལས་པ་འཇིགས་བྲལ་གསུང་རབ་གཏེར་མཛོད་སྦས་པའི་སྡེ་ཕྱོགས་ལས་རྣམ་པར་རྒྱལ་བས།
དཔལ་ཨེ་ཝཾ་ཆོས་ལྡན་གསང་སྔགས་ཀྱི་ཕོ་བྲང་ཆེན་པོའི་རྟེན་གདན་རབས་དང་བཅས་པ་ལ་བསྟོད་པ་ཌཱ་ཀི་རྣམ་པར་བཞད་པའི་གླུ་དབྱངས་ཞེས་བྱ་བ་ལས་བརྗོད་བྱ་རགས་པ་ཙམ་བཤད་ན།
གནས་སམ་རྟེན་ལ་བསྟོད་པ་ཐུན་མོང་མིན་པའི་རྒྱན། །ཨེ་ཡིག་རྣམ་ཀུན་མཆོག་ལྡན་བདག་མེད་མ། །ཝཾ་ཡིག་བདེ་ཆེན་མི་འགྱུར་དགེས་མཛད་ཡབ། །ཟུང་འཇུག་གསང་ཆེན་ཐེག་པའི་ཆོས་འཁོར་གྱིས།
།སྐལ་ལྡན་འགྲོ་ཀུན་སྨིན་པར་མཛད་པའི་ས། །

ཁྱད་པར་ཕུལ་བྱུང་གི་རྒྱན། ཨེ་ཝཾ་ཆོས་ལྡན་ལོངས་སྤྱོད་རྫོགས་སྐུའི་ཞིང༌། །འདི་ནི་ས་ལ་གནས་པའི་འོག་མིན་ཞེས། །རིག་པ་འཛིན་པ་ཀུན་དུ་དགའ་བའི་དབྱངས། །དབྱར་སྐྱེས་སྤྲིན་གྱི་རྔ་སྒྲས་མཚོན་མ་གྱུར།
།གཟུགས་ཅན་རྒྱན་ནི། དེ་ལྟར་ཡོན་ཏན་རྒྱས་པའི་དྲི་བཟང་སྤོས། །དབང་པོ་ཀུན་ནས་ཚིམ་པའི་བྷྲ་མ་རཿ། །ཉམ་ཆུང་འདི་ཀོ་དད་པའི་འདབ་བརྐྱང་སྟེ། །བསྟོད་ཚིག་མགྲིན་པའི་པི་ཝང་ཅུང་ཟད་བརྡུང༌།
།གཟུགས་ཅན། རྗེ་བཙུན་ཀུན་དགའི་ཐུགས་དགོངས་ཟབ་པའི་མཁར། །རྣམ་པར་རྒྱལ་མའི་ལུང་བསྟན་བདུད་རྩིའི་ཟེར། །ཐུགས་རྗེའི་དྲི་བཞོན་གར་གྱི་རོལ་མོ་ལས། །དགེ་མཚན་འོད་དཀར་བྱེ་བས་སྒེག་པའི་དཔལ།
།ས་གཞིའི་དབྱིབས་ལ་སེམས་མེད་ཀྱི་རབ་བརྟགས། རྒྱལ་ཀུན་བྱིན་རླབས་འདུས་པའི་ལྷུན་པོ་ནི། །གྱེན་དུ་འདེགས་བཞེད་ནོར་གྱི་བློ་གྲོས་མ། །རང་གཟུགས་དམན་པ་བཏང་ནས་དགེ་བའི་ལུས། །འདབ་རྒྱས་པདྨའི་དཀྱིལ་འཁོར་ཡངས་པར་སྤྲུལ།
།བཞིན་སྒྲ་ཅན་གྱི་རབ་བརྟགས་ནི། དེ་མཐོང་ལྷ་རྣམས་བཞད་པའི་ངོ་མཚར་ལ། །འགྲན་པ་བཞིན་དུ་ཁྱབ་འཇུག་རྩེ་བའི་གནས། བཻཌཱུརྱ་སྔོན་མ་རྒཏ་འཇོ་སྒེག་བཅས།
།རྩིབས་བརྒྱད་འཁོར་ལོའི་གཟུགས་ཀྱིས་བླ་ནས་ཕུབ། །ཕྱོགས་ཀྱི་དགེ་མཚན་ལ་སྲིད་པ་ཅན་གྱི་རྒྱན་ནི། དེ་ཚེ་ཕྱོགས་ཀྱི་མཛེས་མའི་འགྲམ་པ་ལ། །བཀྲ་ཤིས་རྟགས་ཀྱི་བྱེད་པོ་སྣང་བརྙན་བརྒྱད། །བྲིས་པ་མེད་པར་རྣམ་བཀྲའི་མཛེས་སྡུག་གིས།
།བྱེད་པོའི་རྫུ་འཕྲུལ་པིར་ཡང་སྐྱེངས་པ་སྙམ། །གཟིགས་ལམ་གྱི་སྤང་རི་ལ་རབ་བརྟགས། མ་ར་ཀ་ཏའི་རིན་པོ་ཆེ་ལྗང་གུ། མདངས་ཚོགས་རྒྱས་པའི་ཚོན། །ཕྱོགས་ཀུན་ཁྱབ་པར་སྦྲེལ་བའི་ནེའུ་ཐང༌།
།ཉོན་མོངས་རྩུབ་པོའི་རེག་བྱ་སྐྱོབ་པའི་ཆེད། །ཆུ་ལྷའི་བླ་གོས་ས་ལ་བཀྲམ་པ་བཞིན། །གྲོག་སུལ་དམར་བའི་མཚོན་བྱེད་ངེས་བསྟན་གྱི་རྒྱན། བསྡུ་དངོས་བཞི་ཡིས་སྐལ་བཟང་གདུལ་བྱའི་ཁམས།
།མ་ལུས་དབང་དུ་བསྡུས་པས་དབང་གི་མདངས། །བྱུ་རུའི་འཁྲི་ཤིང་དཀྲིས་པའི་ནགས་ཀླུང་ལྟར། །རི་བོའི་སལ་སུལ་ཕར་ཆེར་དམར་བའི་མདོག །ཆུ་ཕྲན་སྣ་ཚོགས་འབབ་ཚུལ་ནི། ཤང་ཤོང་རི་སུལ་ཤེལ་གྱི་འབབ་སྟེགས་ལས།
།

དབང་བཞིའི་ཆུ་རྒྱུན་ཉེར་མཚོན་དལ་འབབ་ཀླུང༌། །དབུ་བ་དཀར་པོའི་མེ་ཏོག་འགྲེམ་བཞིན་དུ། །ལྷུང་ལྷུང་ཆབ་སྒྲ་སྙན་པའི་རྒྱུད་མངས་བསྒྲེངས། །མེ་ཏོག་རྩི་སྨན་སོགས་མང་བ་ལ་གཟུགས་ཅན་གྱི་རབ་བརྟགས།
དབང་པོའི་ཚོན་བརྒྱས་བཀྲ་བའི་མེ་ཏོག་ཚལ། །ལེགས་སྨིན་ལོ་ཏོག་རྩི་སྨན་མྱུ་གུའི་ཚོགས། །དངོས་གྲུབ་འདོད་འཇོའི་དགའ་སྟོན་མ་སྨད་པའི། །ཆོ་ག་བསྟར་བ་མཐོ་རིས་ལེགས་སྤྱོད་བཞིན། །རྒྱབ་རིའི་དབྱིབས་ནི།
ལྟ་གྲུབ་ཀུན་གྱི་ཡང་རྩེ་བླ་མེད་ཀྱི། །བསྟན་པ་རྒྱས་པའི་དགེ་མཚན་རྒྱབ་ཀྱི་རི། །བརྗིད་ཅིང་ལྷུན་ཆགས་རིན་ཆེན་རྡུལ་བརྩེགས་ཀྱིས། །ཁེངས་པ་སྤྱོད་བྱེད་དབང་གི་རྒྱལ་པོ་བཞིན།
།གཡས་རིའི་དབྱིབས། དམ་པའི་གདུང་འཚོབ་ཕྲིན་ལས་སྲིད་སྐྱོང་བའི། །ཆོས་ཀྱི་སྲས་ཚ་རིགས་བརྒྱུད་སྤེལ་བའི་ཕྱིར། །གཡས་རི་བུ་སྡུག་པང་དུ་འཛིན་མཁས་པའི། །བཙུན་མོ་རིན་ཆེན་སྟན་ལ་རོལ་པ་བཞིན།
།གཡོན་རིའི་དབྱིབས། ཐེག་ཆེན་ཤིང་རྟའི་འགྲོས་ཀྱིས་སྐལ་ལྡན་ཀུན། །རྣམ་གྲོལ་ཐར་པའི་ལམ་དུ་དྲངས་པའི་ཆེད། །གཡོན་རི་སྤྱི་གཙུག་རིན་ཆེན་གྱིས་སྤྲས་པའི། །མཆེ་བ་དྲུག་ལྡན་གྱེན་དུ་འདེགས་པ་བཞིན།
།མདུན་རིའི་དབྱིབས། ཁ་ན་མ་ཐོའི་དྲི་བྲལ་ཆོས་བཞིན་པའི། །ལོངས་སྤྱོད་གཏེར་སྒོ་བརྒྱ་ཕྲག་དབྱེ་བའི་སླད། །མདུན་རི་བློན་པོ་རིན་ཆེན་འདུད་པ་དང༌། །འབྲུ་དང་ནོར་བུའི་ཕུང་པོ་སྤུངས་པ་བཞིན།
།འདི་ཡན་ཤློ་ཀ་བཞི་ངེས་བསྟན་ནམ་རབ་བརྟགས་སོ། །ཁོར་ཡུག་གི་རིའི་དབྱིབས་ལ་ཉམས་ལྡན་གྱི་རྒྱན་ནི། ཀུན་ནས་ཟླུམ་འཁྱིལ་འཁོར་ཡུག་རི་བོའི་རྒྱུད། །པདྨའི་སྐྱེ་གནས་འཁོར་ལོའི་མུ་ཁྱུད་ལྟར།
།བྲག་རི་དབྱིབས་མཛེས་དུང་དང་རྒྱལ་མཚན་སོགས། །བཀྲ་ཤིས་མཚན་མ་ཆེད་དུ་བཀོད་འདྲས་མཛེས། །ལམ་རིང་ཞིང་བགྲོད་དཀའ་བ་ལ་རྒྱུད་པ་ནི། ཀུན་དཀྲིས་ཉེས་བརྒྱས་གཟེངས་པའི་གྲོང་ཁྱིམ་ལས།
།ལམ་རིང་བགྲོད་དཀས་ཕྱིན་པ་ཉེར་ཞིའི་གནས། །ངན་འགྲོའི་འཇིགས་ལས་རྒྱལ་བྱེད་ཚལ་དང་ནི། །མྱང་འདས་ཐར་པ་མཆོག་གི་གཞལ་མེད་ཁང༌། །དེར་སླེབ་ཚེ་ཤིན་ཏུ་དབེན་པ་རང་བཞིན་བརྗོད་པའི་རྒྱན།
འདུ་འཛིའི་ཀླུང་བརྒྱ་བརྒལ་

བ་རིའི་བོའི་ཕང༌། །བྱ་དང་རི་དགས་རྩེ་བའི་དོ་ར་མཆོག །གྲུབ་པ་རིག་འཛིན་དྲང་སྲོང་དགའ་བའི་ཚལ། །འབྲོག་དགོན་ཤིན་ཏུ་དབེན་པའི་བསྟི་གནས་གང༌། །དགེ་སྦྱོར་འཕེལ་ཞིང་དངས་སྤྲོ་ཚུལ་སེམས་མེད་ཀྱི་རབ་བརྟགས་སྙམ་སྒྲ་ཅན་ནི།
ཏིང་འཛིན་ངང་གིས་འཕེལ་བ་སྲིད་ཉོན་གྱི། །གདུང་སྐྱོབ་དཔལ་གྱི་དུམ་བུའི་ལྡིང་ཁང་ཉིད། །ལྷོ་ཕྱོགས་མ་ལ་ཡ་ཡི་ནགས་ཀླུངས་ལས། །བྱང་ཕྱོགས་དཔལ་མོའི་རྒྱན་དུ་འཕོས་པ་སྙམ།
།ཤ་ཆང་ནག་གསུམ་མི་འགྲིམ་པའི་ཚུལ། སྲིད་པའི་འདམ་རྫབ་ན་བུད་མེད་རིའི་བགྲོད་པ་དང༌། མཚན་སྲིན་པོ་རྒྱུ་སྲེད་བྱེད་ཁ་ཟས་མཾ་ཤ་སའི་དུམ། །མྱོས་འགྱུར་དུག་གི་ཆང་ཁུ་བའི་ཐིགས་པ་སྟེ།
།ཉེས་བརྒྱའི་བསྐྱེད་རྩ་བདུད་ཀྱི་ལོངས་སྤྱོད་དག་རང་བཞིན་བརྗོད་པའི་རྒྱན། རྟག་པར་རིང་དུ་སྤོང་བ་བཅའ་ཁྲིམས་དམ་བཅའ་ཚུལ་ཁྲིམས་ཀྱི། །ར་བ་བརྩེགས་པའི་གོ་སྐབས་མི་ཕྱེད་པ། །ཞོ་དྲང་སྲོང་འཐུང་རུས་པའི་དུམ་བུ་གོ་བིནྡའི་ནི་ཕྱུགས་བདག་སྟེ་ཁྱབ་འཇུག
།མཚོན་གྱི་འཁོར་ལོ་ཡིས་ཀྱང་གཞི་ནུས་མིན། །དཀར་གསུམ་མངར་གསུམ་ཁ་ཟས་རྡོར་དཀར་ལ་བརྟེན་ཚུལ་འཕགས་པ་དགེས་པའི་ཟས། །ཟླ་བའི་དུམ་བུ་བདུད་རྩིའི་ཟིལ་མངར་དང༌།
།བཟའ་ཤིང་འཕུར་མ་བཟང་པོ་འགྲུངས་པའི་ཆབ། །ལྷ་ཡི་ཞལ་སྐྱེམས་བཏུང་བས་ཉེར་འཚོ་བའི། །ཉམས་ལྡན་གྱི་རྒྱན། གླིང་གསེབ་ཏུའང་ཚུལ་ཁྲིམས་ཀྱི་དྲི་བྲོ་ཚུལ།
གཙང་སྦྱོངས་ས་ཧ་ཀ་རའི་སྙེ་མ་དག །ཡོངས་སུ་སྨིན་པའི་ཚུལ་ཁྲིམས་དྲི་བཟང་པོ། །ཕྱོགས་བརྒྱར་འཐུལ་བས་ལྷ་རྫས་སྤོས་ངད་ཀྱིས། །སྲིད་ལམ་དུབ་པའི་མགྲོན་པོ་དབུགས་འབྱིན་བཞིན། །གཟུགས་ཅན་གྱི་རང་བརྟགས།
གནས་སུ་སླེབ་པས་སྣང་བ་འགྱུར་ཚུལ། གུགས་པའི་ཕོ་ཉས་མགྲོན་གཉེར་ལམ་རིང་གིས། །ངལ་བརྒྱའི་ཁུར་བཅས་ལམ་དུ་བགྲོད་མ་ཐག །ཐོས་བསམ་སྒོམ་པའི་བྱ་བ་ལྷུར་བྱེད་ལས། །ཚེ་འདིའི་ཟང་ཟིང་གཡེངས་པ་ངང་གིས་སྤོང༌།
།མ་འོངས་པ་འགོག་པ། འདོད་ལྡན་གྱི་སྐྱེ་བོ་མི་འདུ་ཞིང༌། །བུད་ཤིང་ལ་སོགས་ཉེར་སྤྱད་བཙལ་དཀའ་བས། །བཟའ་བཏུང་རྙེད་བཀུར་ལྷུར་བྱེད་མི་འདུ་ཞིང༌། །དབང་ལུང་མན་

ངག་ཆོས་ཀྱི་ཆར་འབབ་པས། །ཐར་འདོད་སྐལ་ལྡན་སྐྱེ་བོ་ངང་གིས་འདུ། །ཆོས་ལྡན་ཡིད་ཆགས་ཚུལ། ཆོས་བརྒྱད་གཡེང་བའི་བུན་ལོང་མི་ལྡན་པས། །གཡེར་བག་ཅན་རྣམས་བག་ཕེབས་མི་འགྱུར་ཡང༌། །ནགས་མཐོང་དབེན་པས་ལྷ་དང་རྀ་ཥི་ལྟར།
།རྣལ་འབྱོར་ཅན་གྱི་ཡིད་ལ་དང་རྒྱུ་དཔེ་སྤྲོ་སྐྱེད། །ཁམས་པ་རྣམས་ཐུལ་ཚུལ། ཁྱུང་མཛོ་དཀར་ཕ་གླང་ལྟར་གྱོང་བ་བོད་ཆེན་གྱི། །སྐྱེ་བོའི་ཚོགས་ཀྱང་གཙང་གནས་འདིར་ཕྱིན་ཚེ།
།གཉེན་ཞིང་དུལ་བའི་ཀུན་སྤྱོད་མཐོ་རིས་ཀྱི། །ཡོན་ཏན་མངོན་འགྱུར་འགོག་མངར་ལྡན་རྩིང་སྤྱོད་དྲི་ཡང་ཅི། མངའ་རིས་པ་རྣམས་ཐུལ་ཚུལ། ཞང་ཞུང་སྐྱེ་བོ་ཡལ་གའི་རི་དྭགས་སྤྲེའུ་བཞིན། །དྲན་རིག་གསལ་ཡང་ཅུང་ཟད་སྤྲོ་ཐུང་བ།
།དེ་དག་མ་ལུས་གནས་འདིར་ལྷ་ངག་དོན་གྱི་དཔེ་བཞིན་དུ། །རྒྱུད་འཇམ་ངང་ཚུལ་བཟང་པོའི་དཔལ་གྱིས་སྒེག །དབུས་གཙང་བ་ཐུལ་ཚུལ། རྣམ་དཔྱོད་གསལ་ཡང་ལྤགས་བྱ་ཕ་ཝང་འདབ་ཅན་ལྟ་བུར།
།གཡོ་སྒྱུའི་བློ་འཆང་དབུས་གཙང་ཞིང་སྐྱེས་རྣམས། །འདིར་ནི་བཟང་པོའི་མིག་བླས་ལྟོས་དྲང་སྲོང་ལྟར། །གྱ་གྱུའི་བསམ་སྦྱོར་རིང་དོར་ཆོས་དོན་སེམས། །མདོར་ན་སུ་བསྡད་ཀྱང་ཉེས་སྐྱོན་འགྲིབ་ཅིང༌།
མ་ལ་ཡར་སྐྱེས་ཤིང་ཕལ་ པ་ལའང་ཕ་ལ་ཡང་? ཙནྡན་གྱི་དྲི་དང༌། །ལྷུན་པོའི་ངོགས་སུ་བསྡད་པའི་འདབ་ཆགས་ཀྱང༌། གསེར་ཁ་དོག་ཏུ་ལྷ་སྣང་ངག་དོན་གྱི་དཔེ་བཞིན། །གནས་གཙང་གཉིས་པའི་ཞིང་འདིར་སུ་ཡང་རུང༌།
།ལན་རེ་ཕྱིན་ནམ་ཡུན་དུ་བསྙེན་པ་དག །ཉེས་སྤྱོད་དྲི་མ་ཡང་དག་སེམས་ཀྱི་རྒྱུད། །གཙང་མའི་རས་ལ་དམ་པའི་ཡོན་ཏན་གྱི། །ཚོན་བརྒྱའི་ཁ་དོག་ཚང་བ་སྲིད་མཐར་ཡང༌།
།ཉམས་པ་མེད་པ་ངོ་མཚར་རྨད་ཀྱི་གཏམ་རྨད་བྱུང་གི་དཔེ། སྤྱིལ་པོ་རྣམས་ཀྱི་བཀོད་པ། རྐང་ཤིང་འཐུང་ཕྲེང་མཛེས་ལོ་འབྲས་མེ་ཏོག་གི །སྐྱེད་ཚལ་ར་བས་ཀུན་ནས་བསྐོར་བའི་གཞིར། །རིག་པ་འཛིན་པ་སྟོང་ཕྲག་འཚོ་གཞེས་པའི།
།སྤོང་ཁང་འཆི་མེད་མངོན་དགའི་བསྟི་གནས་ཚོགས། །ས་རྩིའི་མཚོན་དོན། ལྷག་པའི་ལྷ་མཆོག་རྡོ་རྗེ་གཞོན་ནུའི་ཞལ། །རྩ་གསུམ་དག་པའི་ཁ་དོག་མཚོན་

པའི་མདངས། །ཟླ་ཤེལ་པདྨ་རཱ་གའི་ཕྲ་ཚོམ་ཅན། །ཨིནྡྲ་དབང་པོ་སྔོན་པོ་ནཱི་ལའི་སྒྲོམ་བུ་སྤུངས་ངེས་བསྟན་གྱི་རབ་བརྟགས་བཞིན། །དབུས་ཀྱི་གཙུག་ལག་ཁང་གི་བཀོད་པ། གང་གི་དབུས་ན་ལི་ཁྲིའི་གཞལ་མེད་ཁང༌།
།མཐོན་ཀ་ཆེན་པོའི་མདའ་ཡབ་དགོད་པའི་རྩེར། །བཙོ་སྦྱངས་དག་པའི་གསེར་མཆོག་གྷ་ཊཱི་རའི་ནི་བུམ་པ་ཅན་ཏེ་དེང་སང་སྒྲ་ཉམས་པས་འགན་འཛིན་ཟེར། གཟི་བྱིན་ནམ་མཁའི་ཁ་དོག་བསྒྱུར་བའི་དཔལ།
བཞིན་སྒྲ་གཅིག་པའི་ངག་དོན་གྱི་དཔེ་ནི། གནམ་སྔོན་ཞུུ་བ་འཁྱིལ་འདྲ་མརྒཏ་ཀྱི། །དབའ་ཀློངས་འཁྲུག་པའི་ཆུ་གཏེར་ཆེ་དབུས་ནས། །པདྨ་རཱ་གའི་ལྷུན་པོ་ཕྱུར་བའི་རྩེར། །ཉིན་བྱེད་འོད་ཀྱི་ཐིག་ལེ་ཤར་བཞིན་མཛེས།
།ཁྱམས་ཆེན་དགེ་འདུན་གྱིས་གང་ཚུལ་ནི། ཀ་ཆེན་བརྒྱ་ཕྲག་གིས་བཏེག་ཡངས་པའི་ཁྱམས། །སྲས་བཅས་རྒྱལ་བའི་སྐུ་བརྙན་ཚོན་བརྒྱའི་མདངས། །འཕགས་པ་གང་ཟག་ཁྲིམས་ལྡན་འདུས་ཚོགས་ཀྱིས།
།ཡོངས་གང་ནྱ་གྲོ་དྷ་ཤིང་ཆུ་ཞེང་གབ་པ་ཡི་ཀུན་ར་བཞིན་དངོས་པོའི་དཔེ། །འཆད་རྩོམ་ཤར་སྦྱངས་སོགས་ཀྱི་ཆོས་སྒྲ་ཉིན་མཚན་དུ་སྒྲོགས་ཚུལ། རྒྱུ་དཔེའི་རྒྱན་ནི། ཡང་ན་ཉིན་མཚན་ཀུན་ཏུ་ཐེག་ཆེན་གྱི།
།ཆོས་སྒྲ་རྒྱུན་མི་ཆད་པའི་སིལ་སྙན་ཅན། །དགའ་ལྡན་ཆོས་ཀྱི་མངོན་མཐོའི་ཁང་བཟངས་ཉིད། །ས་སྟེང་སྐྱེ་དགུའི་སྐལ་བས་རྙེད་པ་སྙམ་རབ་བརྟགས། གཙང་ཁང་བརྩེགས་པའི་བཀོད་པ་རང་བཞིན་བརྗོད་པ།
ཙནྡན་སྦྲུལ་གྱི་སྙིང་པོའི་དྲི་བཟངས་ངར། །ཅི་ཡང་ལྡང་བའི་གཙང་ཁང་བརྩེགས་པའི་ནང༌། །ལྷ་མིའི་སྟོན་པ་ཤཱཀྱ་སེང་གེ་སོགས། །རྒྱལ་བ་རྒྱ་མཚོའི་སྐུ་གསུང་ཐུགས་རྟེན་དང༌། །གཙང་ཁང་སྟེང་མའི་ལམ་འབྲས་ལྷ་ཁང༌།
ལྷག་པར་གསུང་ངག་བླ་མ་བརྒྱུད་པའི་ཕྲེང༌། །གསེར་གྱི་མཆོད་སྡོང་ལེགས་པར་བསྒྲིགས་པ་ཚར་དུ་དངར་བ་ལྟར། །ཐུགས་རྗེ་རྒྱལ་བའི་འོད་ཀྱི་དཀྱིལ་འཁོར་དང༌། །བྱིན་རླབས་ཆོ་འཕྲུལ་བསམ་ཡས་མངོན་སུམ་དངོས་པོའི་དཔེ།
བཞིན། མཆོད་རྫས་བསམ་གྱི་མི་ཁྱབ་པས་རྒྱན་ཚུལ། ལྷ་དང་ཀླུ་དང་མི་ཡི་འཇིག་རྟེན་ན། །རིན་ཐང་ཆེ་བའི་མཆོད་རྫས་འབྱོར་པ་ཆེ་བའི་དཔེ་རྒྱན་དབྱིག་གི་ནི།
།སྙིང་པོའི་ལྷ་ཚངས་པ་ཡིད་

ཀྱང་ངོ་མཚར་བྱེད་པའི་ཚོགས། །ཀུན་བཟང་མཆོད་པའི་སྤྲིན་གྱིས་ཅི་ཡང་ཀླུབས། །ཆོས་སྐྱོང་དངོས་སུ་བཞུགས་ཚུལ་འཇིགས་རུང་གི་ཉམས་ལྡན། རྡོ་རྗེ་ཅན་གྱི་དམ་ཚིག་རྗེས་སྐྱོང་བའི། །ཡོངས་རྫོགས་བསྟན་པའི་དཔལ་འདི་བསྲུང་བའི་ཆེད།
།རྫུ་འཕྲུལ་དཔག་ཡས་མ་ཧཱ་ཀཱ་ལའི་ཚོགས། །མངོན་སུམ་བཞུགས་ནས་བདུད་སྡེའི་ཀླད་པ་འཐག །དུང་དང་གཎྜིའི་སྒྲས་དགེ་འདུན་འདུ་ཚུལ། ཆོས་ཀྱི་དུང་དང་རྔ་ཆེན་གཎྜཱིའི་སྒྲ།
།སྤྲིན་ཆེན་འབྲུག་གི་གད་རྒྱངས་ལས་ལྷག་པས། །ཚུལ་བཞིན་མགྲོན་གཉེར་ངུར་སྨིག་འཛིན་པའི་དཔུང༌། །ལི་ཁྲིའི་ཆུ་གཏེར་གཡོ་བའི་དབའ་ཀློང་བཞིན། དགེ་འདུན་ལྷག་པར་མང་བའི་ངུར་སྨྲིག་གིས་ནམ་མཁའི་མདོག་ཀྱང་བསྒྱུར་ཚུལ་ཉམས་ལྡན་གྱི་རྒྱན།
།འདུས་པ་རྒྱ་མཚོའི་སྣམ་སྦྱར་འཕགས་པའི་གོས། །གུར་གུམ་གཞོན་ནུའི་ཚོན་གྱིས་ནམ་མཁའི་ཁམས། །སིནྡྷུ་དམར་སེར་ཝ་ར་ལི་ཁྲིའི་རྡུལ་ཚོགས་ལྟར།
།དམར་སེར་འོད་ཀྱི་དཀྱིལ་འཁོར་རྒྱ་ཆེའི་དབུས། བཞུགས་གདན་སེང་གེའི་ཁྲི་ལ་འགྱིང་ཚུལ་ཆོས་དཔེ། མི་འཇིགས་བཞི་ཡི་ལག་ལྡན་དགྲས་བཏེག་པའི། །གསེར་གྱི་རྐང་རྟེན་དང་བཅས་རིན་ཆེན་ཁྲིར། །གཉའ་ཤིང་འཛིན་རིའི་ཕྲག་པར་ཉིན་བྱེད་ལྟར།
།ཀུན་ནས་བརྗིད་པའི་ཞབས་ཟུང་བརྟན་བཞིན་དུ། །སེང་གེའི་ཁྲིའི་སྟེང་ནས་ཆོས་འཁོར་བསྐོར་ཚུལ། དབང་བཞིའི་ཀླུང་ཆེན་འབེབས་ལ་མ་ཐོགས་པས། །མཐའ་དྲུག་རྒྱུད་སྡེའི་ཕྱག་རྒྱ་བདེར་བཀྲོལ་ནས།
།གསུང་ངག་གདམ་པ་རྒྱ་མཚོའི་ཆོས་འཁོར་གྱིས། །འགྲོ་ཀུན་སྨིན་གྲོལ་མཛད་པའི་རྡོ་རྗེ་འཛིན། །གདན་རབས་རིམ་པར་ཕེབས་ཚུལ། གསེར་རིའི་ཕྲེང་བ་ཇི་བཞིན་ལྷུན་ཆགས་ཉིད།
།སྐལ་བཟང་བསོད་ནམས་རྒྱས་པའི་རྣམ་འདྲེན་དུ། །རྒྱལ་ཀུན་དགེས་པའི་འཁོར་ལོས་མངའ་གསོལ་གཟི་བརྗིད་ཅན་གྱི་རྒྱན་ནས།།སྤེལ་ལེགས་རིམ་གྱིས་ཕེབས་པ་རྒྱུན་མི་ཆད། །འདིར་གདན་རབ་རྣམས་ཀྱི་རྟོགས་བརྗོད་དང་བསྟོད་པ་མདོར་བསྡུས་ཤིག་བརྗོད་པར་སྤྲོ་མོད།
འདིར་ཡི་གེ་མངས་ཀྱིས་དོགས་དང་ཁྱད་པར་ལམ་འབྲས་ཆོས་

འབྱུང་གསུང་ངག་བསྟན་པ་རྒྱས་པའི་ཉི་འོད་ཀྱི་ཁ་སྐོང་ཀུན་མཁྱེན་གུང་རུ་དང་ཆོས་རྗེ་གོ་བོ་རབ་འབྱམས་པས་མཛད་པ་གཉིས་ཀྱིས་ཁ་སྐོང་དུ་བྱས་པ་ཞིག་གསུང་ངག་སྔོན་འགྲོར་ཅིས་ཀྱང་དགོས་པར་སྣང་བས་ཁོ་བོ་ཅག་གིས་ཀྱང་བར་ཆད་མ་བྱུང་ཞིང༌།
མཐུན་རྐྱེན་རྟེན་འབྲེལ་འགྲིགས་ན་འདྲི་བར་སྤྲོ་ལ། གལ་ཏེ་མ་གྲུབ་ན་ཕྱི་ནས་འབྱོན་འགྱུར་དག་གིས་མཛད་པར་གསོལ་བ་འདེབས་སོ། །ཨེ་ཝཾ་ཆོས་ལྡན་རྡོ་རྗེའི་གདན་སྤོ་ལས།
།ཕྲིན་ལས་འོད་སྟོང་ཕྱོགས་བརྒྱར་འགྱེད་མཁས་པའི། །ཆོས་ཀྱི་ཉིན་བྱེད་རིམ་པར་བྱོན་པ་རྣམས། །ངེས་པར་ཤཱཀྱའི་རྒྱལ་དང་བྱེ་བྲག་ཅི། །བར་སྐབས་ཀྱི་ཚིགས་སུ་བཅད་པའོ། །དེ་རྣམས་ཀྱིས་ནི་རྒྱལ་བས་ལུང་བསྟན་ཀུན་དགའ་བཟང་པོའི་རྣམ་པར་ཐར་པ་རགས་པ་ཙམ་བསྟན་ཟིན་ཏོ།།
།།དཔལ་ལྡན་ཁྱབ་བདག་རྡོ་རྗེ་འཆང་དབང་གི །དེ་རྟེན་སྟོན་པའི་ཡོན་ཏན་མཁའ་འདྲ་བ། །འཕགས་བློའི་མཁའ་ལྡིང་བགྲོད་པས་གཞལ་མིན་ན།
།བློ་ཆུང་སྦྲང་བུའི་འདབ་མས་ག་ལ་ཞིག །འོན་ཀྱང་ཚུར་མཐོང་བྱིས་བློའི་ངོ་མཚར་གཏམ། །སྐྲ་རྩེའི་ཆུ་ཐིགས་ཙམ་ཞིག་གུས་འཐོར་བས། །ཕྱོགས་ལྷུང་ཚ་བའི་རིམས་ལ་ག་བུར་བཞིན།
།དག་སྣང་བསིལ་བའི་དངོས་པོས་ཀུན་དགེར་ཤོག །ཨེ་ཝཾ་ཆོས་ལྡན་ལོངས་སྐུའིཞིང་མཆོག་འདིར། །ཕུན་ཚོགས་ལྔ་ལྡན་འབྱོར་པ་ཆེར་རྒྱས་ཤིང༌། །ཟུང་འཇུག་གསང་ཆེན་ཐེག་པའི་ཆོས་འཁོར་གྱིས། །འཁོར་བ་ཇི་སྲིད་གདུལ་བྱ་སྨིན་གྲོལ་ཤོག
།ཡངས་པའི་འཇིག་རྟེན་ཁམས་ཀྱང་དུས་འཁྲུགས་སོགས། །སྙིགས་མའི་རྒུད་པ་ཀུན་ལས་རྣམ་གྲོལ་ཞིང༌། །བདེ་འབྱོར་དཔག་ཡས་དཀོན་མཆོག་རྣམ་གསུམ་གྱི། །ཐུགས་རྗེ་དཀར་པའི་སྣང་བས་ཁྱབ་པར་ཤོག
།ཁོ་བོ་ཅག་ཀྱང་དེང་ནས་བྱང་ཆུབ་བར། །བཅོ་བརྒྱད་དལ་འབྱོར་སྡོམ་གསུམ་བསླབ་པས་བསྡམས། །ཐོས་བསམ་སྒོམ་པའི་ནོར་བུས་ཡོངས་བཀང་ནས། །རིས་མེད་འགྲོ་ལ་ཕན་བདེའི་བྱེད་པོར་ཤོག
།ཁྱད་པར་ཚེ་འདིར་བསྟན་འགྲོར་ཕན་པ་ཡི། །ལས་འབྲེལ་ཡོད་ན་འགའ་རྐྱེན་ཀུན་ཞི་ཞིང༌། །མཐུན་

པའི་རྐྱེན་གྱུར་སྲིད་ཞིའི་དཔལ་འབྱོར་རྣམས། །དབྱར་མཚོ་ཇི་བཞིན་ངང་གིས་འཕེལ་རྒྱས་ཤོག །ལས་དབང་རྟེན་འབྲེལ་མེད་ན་ད་ཀོ་ནི། །ཟླ་བའི་བར་དུའང་འགྱང་བའི་སྐབས་མེད་པར། །ཟག་སྣོད་འཁྲུལ་འཁོར་འདི་དང་བྲལ་བྱས་ནས།
།ཡིད་ལ་གཅགས་པའི་གནས་དེར་མྱུར་བགྲོད་ཤོག །ས་འཛིན་སྐྱ་བོར་ངོ་མཚར་རོལ་རྩེད་མཁན། །བརྒྱུད་པར་བཅས་པའི་ཕྲིན་ལས་རྩ་ལག་མཆོག །ཡིག་གཉིས་དོན་ལྡན་འདྲེན་པའི་རིང་ལུགས་མཆོག
།སྲིད་མཐའི་བར་དུ་མི་ཉམས་རྒྱས་པར་ཤོག །ཀྱེ་མ་ད་དུང་སྨྲེ་སྔགས་སྨོན་ལམ་ནི། །སྡོམ་བརྩོན་བུང་བས་ངད་ལྡན་མེ་ཏོག་ལས། །བླངས་པའི་སྦྲང་རྩི་མཆོག་གསུམ་མཆོད་པའི་ཐེབས། །འཛོམས་པ་རྣམས་ཀྱི་བསམ་སྦྱོར་ཀུན་ཞི་ཤོག
།སེམས་ཅན་གཅིག་ལ་ཕན་ནའང་བདག་ཅག་ལུས། །གཏོང་བའི་དམ་བཅས་ཡོད་ན་བསྟན་འགྲོ་ལ། །ཕན་ན་སེ་གོལ་གཏོགས་པའི་ཚེ་མེད་ཀྱང༌། །བསྟན་འགྲོའི་གླུད་དུ་བདག་ཅག་འགྱུར་བར་ཤོག
།བདག་གིས་བསམ་པ་ཐག་པའི་སྨོན་ལམ་འདི། །མཐོང་ཐོས་དྲན་པར་འགྱུར་རོ་ཅོག་ཀུན་གྱི། །རྒྱུད་ལ་ངེས་འབྱུང་བློ་ཡིས་རྒྱུད་བསྐུལ་ནས། །མངོན་མཐོ་ངེས་ལེགས་ས་བོན་ཐེབས་པར་ཤོག །བདག་ལ་བློ་གཏད་ཤི་གསོན་གྲངས་མེད་ཀུན།
།མཆོག་གསུམ་ཐུགས་རྗེའི་གཟིགས་པ་དྲི་མེད་དང༌། །ཆོས་ཉིད་འགྱུར་མེད་རྟེན་འབྲེལ་བསླུ་མེད་མཐུས། །གནས་སྐབས་མཐར་ཐུག་དོན་གཉིས་ལྷུན་གྲུབ་ཤོག །མདོར་ན་ནམ་མཁའི་མཐའ་ཁྱབ་ཡིད་ཅན་རྣམས།
།གང་འདུལ་ཐབས་ཀྱིས་མཐར་ཐུག་གནས་ཁྲིད་པའི། །ཀུན་མཆོག་རྡོ་རྗེ་འཆང་གི་གོ་འཕང་མཆོག །འགྱང་མེད་མྱུར་དུ་ཐོབ་པའི་བཀྲ་ཤིས་ཤོག །དངོས་བརྒྱུད་བླ་མ་ལྷ་དང་དཀོན་མཆོག་གསུམ།
།བསྟན་སྲུང་ནོར་ལྷའི་བྱིན་རླབས་མཐུ་དཔལ་གྱིས། །ཕྱོགས་དུས་ཀུན་དུ་སྲིད་དང་ཞི་བ་ཡི། །དགེ་ལེགས་ཕུན་སུམ་ཚོགས་པའི་བཀྲ་ཤིས་ཤོག །ཅེས་པ་རྒྱལ་བས་ལུང་བསྟན་པའི་སྐྱེས་བུ་ཆེན་པོ་རྡོ་རྗེ་འཆང་ཀུན་དགའ་བཟང་པོའི་རྣམ་པར་ཐར་པ་ལེགས་བཤད་ཆུ་བོ་འདུས་

པའི་རྒྱ་མཚོ་ཡོན་ཏན་ཡིད་བཞིན་ནོར་བུའི་འབྱུང་གནས་ཞེས་བྱ་བ་འདི་ནི་དམ་པ་གོང་མ་རྣམས་ཀྱིས་རྣམ་ཐར་གྱི་ཡི་གེ་དུ་མ་མཛད་ཀྱང༌། དེང་སང་དཔེ་རྣམས་འཛོམ་དཀའ་ཞིང་སྐབས་དོན་རྣམས་རྟོགས་དཀའ་བས་རྣམ་ཐར་སྔ་མ་རྣམས་ཀྱི་ལེགས་ཆ་བསྡུས་པའི་ཡི་གེ་ཞིག་བགྱིས་ཞེས་རྒྱལ་ཚབ་དམ་པ་ཕྲིན་ལས་ཡུན་རིང་དུ་བསྐྱངས་པའི་ཁྱབ་བདག་བླ་མ་ལྷུན་གྲུབ་དཔལ་ལྡན་གྱི་ཞལ་སྔ་ནས་ཀྱི་བཀའི་ཅོད་པན་གནང་བ་སྤྱི་བོར་བླངས་ཤིང༌།
རང་ཉིད་ཀྱང་མོས་པའི་རྒྱུ་བྱས་ནས་བྱ་བྲལ་སྙོམ་ལས་པ་སངས་རྒྱས་ཕུན་ཚོགས་ཀྱིས་སྙན་དངགས་ཀྱི་སྒྲོ་བཏགས་ཀྱི་ཚིག་སྦྱོར་སྤངས་ཤིང༌། མ་བཅོས་པ་ཉིད་རྒྱན་གྱི་དམ་པར་བྱས་ཏེ།
བླ་མ་གོང་མ་རྣམས་ཀྱི་གསུང་རབ་ལས་ཇི་ལྟར་འབྱུང་བ་བཞིན་རྣམ་བྱུང་ཞེས་པ་ས་ཕོ་འབྲུག་གི་ལོའི་དབྱུ་གུའི་ཟླ་བའི་རྒྱུ་སྐར་རྒྱལ་པོ་ཆ་ཤས་ཡོངས་སུ་རྫོགས་པའི་ཚེས་ལ། ཡོན་ཏན་རིན་པོ་ཆེ་དུ་མའི་འབྱུང་གནས།
དཔལ་ཨེ་ཝཾ་ཆོས་ལྡན་གྱི་གཙུག་ལག་ཁང་དུ་སྦྱར་བའོ། །སྨྲས་པ། སྲས་བཅས་རྒྱལ་བའི་རྟོགས་བརྗོད་རྣམ་ཐར་རྣམས། །ཐར་འདོད་ལམ་གྱི་རྩ་ལག་ཡིན་ན་ཡང༌། །གཏམ་བརྒྱུད་ཙམ་དུ་བསམས་ནས་འདོར་བྱེད་པ།
།དེ་དག་སེམས་ནི་ཡིད་སྲུབ་བྱེད་པོས་བསླད། །འབེལ་གཏམ་འདི་ལ་ངེས་ཤེས་འདྲོངས་འདོད་ན། །ལེགས་གསུང་འདུལ་བ་ལུང་དང་མདོ་སྡེ་སོགས། །བགྲང་ཡས་གསུང་རབ་བལྟ་ཞིང་རིགས་པས་དཔྱོད།
།དེས་ན་བདག་ལ་ཡི་རང་ཅིས་མི་སྐྱེ། །ཨ་ཧོ་འགྲོ་བ་ཕལ་གྱི་སྣང་ཚུལ་གཟིགས། །གཏན་དུ་བདེ་བའི་དམ་ཆོས་ཡིད་བཞིན་དབང༌། །ཞར་བྱུང་ཙམ་ལས་སྙིང་ནས་དོན་གཉེར་དཀོན། །ལོངས་སྤྱོད་སྙན་གྲགས་ཙམ་ཞིག་དོན་གཉེར་མཚར།
།ཞེས་ཀྱང་ཤུགས་བྱུང་ཐལ་བ་ལགས། ཤུ་བྷ་མསྟུ་སརྦ་ཛ་གཏྟཾ།།

